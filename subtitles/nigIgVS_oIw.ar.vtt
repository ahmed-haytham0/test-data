WEBVTT
Kind: captions
Language: ar

00:01:50.820 --> 00:01:51.460
السلام عليكم

00:01:51.500 --> 00:01:53.800
هو إنتوا يعني مش عارفين إن إنتوا نور عنين خمسة بالمصري ولا إيه؟

00:01:53.800 --> 00:01:57.140
أصل كتير جداً بنقرأ تعليقات ليكم بتشكرنا على المحتوى اللي بنقدمه

00:01:57.140 --> 00:01:59.660
بس في نفس الوقت نلاقي صاحب التعليق يقولنا

00:01:59.660 --> 00:02:02.040
أنا بعد ما شفت الحلقة الدنيا اسودت في وشي

00:02:02.040 --> 00:02:04.320
هو إنت جاي تحبطنا يا بكر؟ أنا يا بني!

00:02:04.740 --> 00:02:06.460
أو ناس تانية تشكرنا برضه وتقولك..

00:02:06.460 --> 00:02:08.900
أصل هو الواقع زي الزفت.. أكتر حتى ما إنت قلت

00:02:08.960 --> 00:02:10.560
بس كلامك خلاني أيأس!

00:02:10.560 --> 00:02:14.340
طب يا عم لما إنت مقتنع إن الواقع زي الزفت بتشيلني أنا الليلة ليه؟!

00:02:14.680 --> 00:02:17.160
ناس حابنا.. وإحنا بنحبها.. وحابة محتوانا

00:02:17.160 --> 00:02:20.080
بس بيقولوا إن الحلقات بقت نكد.. يأس.. إحباط

00:02:20.080 --> 00:02:23.140
وإن خلاص مفيش فايدة.. مفيش أمل.. مفيش.. مفيش

00:02:23.140 --> 00:02:25.620
لا يا برنس منك ليه.. طبعاً في أمل.. وفي فايدة

00:02:25.620 --> 00:02:27.780
فالنهاردة بقى.. حلقة استثنائية في محتواها..

00:02:27.780 --> 00:02:29.460
حلقـــة تاريخـــية

00:02:29.460 --> 00:02:32.120
وعشان أرفع من روحك المعنوية وأثبتلك إن طبعاً في أمل

00:02:32.120 --> 00:02:33.160
فخمسة بقى كده

00:04:18.100 --> 00:04:19.300
أحلى مسا على عيونك

00:04:19.300 --> 00:04:20.420
أحلى مسا إيــه يا عم بكر!

00:04:20.420 --> 00:04:22.860
إيه يا عم الفيديو ده إنت عايزني أقوم أرمي نفسي من على الكنبة!

00:04:22.860 --> 00:04:24.500
ما براحة علينا يا عم.. "بوراحة"..

00:04:24.560 --> 00:04:26.900
أومال عمال تقول حلقة استثنائية وهرفع روحك المعنوية

00:04:26.900 --> 00:04:28.520
إيه كمية النكد دي! إحنا ناقصين!!

00:04:28.520 --> 00:04:31.620
جميل جداً.. أهو تجاهل الإيجابيات والإنجازات النهارده

00:04:31.620 --> 00:04:34.340
واللي بقالنا أكثر من حلقة بنتكلم عنهم.. ده مقصود

00:04:34.340 --> 00:04:36.660
مواجهتك بكل المشاكل والقرف والسلبيات

00:04:36.660 --> 00:04:39.420
والواقع اللي زي الزفت ده اللي إحنا عايشينه.. ده مقصود

00:04:39.420 --> 00:04:42.720
وهو نقطة الانطلاق زي ما بيقولوا اللي هنبدأ بيها كلامنا

00:04:42.720 --> 00:04:44.080
فتنويه هام جداً

00:04:44.080 --> 00:04:49.700
أي تشابه بين ما سنذكره من وقائع تاريخية وبين واقعنا المعاصر فهو..

00:04:49.700 --> 00:04:51.460
مقصود طبعاً.. أومال إحنا بنقوله ليه؟

00:04:51.460 --> 00:04:54.300
فصحصح كده معانا وأطلق لخيالك العنان

00:04:54.300 --> 00:04:55.960
وتعالا اسمع معانا الحدوتة دي

00:04:55.960 --> 00:04:58.660
وانسى شوية بقى انحيازاتك الشخصية أو الحزبية

00:04:58.660 --> 00:05:00.980
وركز بس في حاجة واحدة.. بلدنا مصـــر

00:05:00.980 --> 00:05:02.200
نخش في التاريخ على طول

00:05:02.200 --> 00:05:05.960
عشان نعرف إيه هو الخط الأحمر الحقيقي اللي بيقولوا عليه

00:05:05.960 --> 00:05:07.500
واقعنا الحالي.. في مصر والمنطقة

00:05:07.500 --> 00:05:09.500
اللي عرضنا جزء منه في أول فيديوهين في الحلقة

00:05:09.500 --> 00:05:11.500
مهما بلغ من السوء.. فمش هيوصل أبداً

00:05:11.500 --> 00:05:13.500
لحال مصر والمنطقة أيام..

00:05:13.500 --> 00:05:14.480
التتـــار

00:05:14.480 --> 00:05:15.960
إنت هتكلمنا عن التتار النهارده؟ أيوة

00:05:15.960 --> 00:05:17.080
طب فوكك مني بقى يا عم بكر

00:05:17.080 --> 00:05:19.760
علشان مليش أنا في الحوارات دي.. إنتي فين يا جهاد والحكاوي دي

00:05:19.760 --> 00:05:20.880
يا عم اتقل بس اتقل

00:05:20.880 --> 00:05:23.380
حكاية التتار كتير منكم عارفينها أو أجزاء منها

00:05:23.380 --> 00:05:24.920
وإحنا مش متخصصين في التاريخ

00:05:24.920 --> 00:05:27.520
فاللي حابب يرجع لمصادر أو يتفرج على فيديوهات

00:05:27.520 --> 00:05:30.860
لتاريخهم يعني أو قصتهم معانا.. يتفضل النت مليان

00:05:30.860 --> 00:05:33.840
لكن إحنا اشتغلنا على مواقف وشخصيات معينة ركزنا عليها..

00:05:33.840 --> 00:05:36.640
وحاولنا ننقل لكم اللي حصل من غير إخلال

00:05:36.640 --> 00:05:39.760
فالحلقة مش محل تصحيح تاريخي ويطلع واحد يقولنا

00:05:39.760 --> 00:05:43.580
لأ المؤرخ الفلاني.. والكاتب الفلاني ولا الكتاب الفلاني ذكر

00:05:43.580 --> 00:05:47.320
عشان اللي هنقوله في الحلقة غالبا تاريخيا مش محل خلاف

00:05:47.320 --> 00:05:49.820
وحاولنا نبعد عن المناطق دي.. عشان ناخد الخلاصة

00:05:49.820 --> 00:05:53.240
الوضع أيام التتار على منطقتنا بالكامل كان زي الزفت

00:05:53.240 --> 00:05:57.200
وزي ما قلتلك كان أسوأ بمراحل كتير جدا من اللي إحنا فيه دلوقتي

00:05:57.200 --> 00:05:59.620
تخيل يا صديقي إن من بشاعة الواقع ساعتها..

00:05:59.620 --> 00:06:02.340
انتشر بين الناس إن التتار دول هم يأجوج ومأجوج!

00:06:02.340 --> 00:06:03.900
وإن خلاص دي نهاية العالم..

00:06:03.900 --> 00:06:06.660
وفي أي لحظة القيامة هتقوم.. وتطربق السما على الأرض

00:06:06.660 --> 00:06:08.660
غالبية أراضي العرب والمسلمين منتهكة

00:06:08.660 --> 00:06:13.660
عواصمنا مش احتلت لأ دي أبيدت.. بغداد دمشق حلب كنماذج يعني

00:06:13.660 --> 00:06:14.840
وييجي الدور على مصر!

00:06:14.840 --> 00:06:18.020
اللي للأسف مكانش حالها السياسي والاقتصادي في أفضل حال..

00:06:18.020 --> 00:06:20.800
بل العكس كانت واقعة في عركة كبيرة على كرسي الحكم

00:06:20.800 --> 00:06:23.240
عركة بقالها سنين ومليانة دم ومؤامرات

00:06:23.240 --> 00:06:27.280
عركة وصلت بينا الحال إن يكون على رأس الحكم في مصر.. عيل صغير!

00:06:27.280 --> 00:06:29.600
آه والله عيل صغير عنده 15 سنة تقريباً

00:06:29.600 --> 00:06:31.000
في الناحية التانية بقى في نفس الوقت

00:06:31.000 --> 00:06:35.080
كانت إمبراطورية التتار بيحكمها الخاقان والزعيم "منكوخان"

00:06:35.080 --> 00:06:39.580
اللي بيحكم لوحده نص الكوكب تقريباً. وسِيطه ورعبه واصل للنص التاني

00:06:39.580 --> 00:06:41.420
وعلى رأس جيوشه في منطقة الشرق الأوسط

00:06:41.420 --> 00:06:44.860
القائد العسكري المحنك أوي "هولاكو".. والاتنين إخوات على فكرة..

00:06:44.860 --> 00:06:48.860
ويبقوا أحفاد "جنكيز خان" اللي تقريبا بدأ الهَلُمّة دي كلها

00:06:48.860 --> 00:06:51.640
لحد ما وصلت جيوشهم اللي بدأت من كوريا ومنغوليا

00:06:51.640 --> 00:06:55.420
وصلت لحدود مصر الشرقية.. مصر اللي مكانتش في أفضل أوقاتها..

00:06:55.420 --> 00:06:58.780
أصبح في تهديد خطير لشعبها وأمنها ومن وراها كل أفريقيا!

00:06:58.780 --> 00:07:01.860
مصر في الوقت ده كان فيها كل عوامل الفشل والهزيمة

00:07:01.860 --> 00:07:04.880
نظام سياسي غير مستقر.. جيش غير مؤهل واقتصاد ضعيف

00:07:04.880 --> 00:07:07.880
وشعب أخبار الهزيمة ملياه من ساسه لراسه

00:07:07.880 --> 00:07:12.640
وعلى الأبواب جيش عدده حوالي 50 إلى 60 ألف مقاتل من التتار

00:07:12.640 --> 00:07:15.840
من التتار.. بكل ما يمثلوه من وحشية وفساد ودموية

00:07:15.840 --> 00:07:18.220
ورصيد عشرات السنين ومئات المعارك

00:07:18.220 --> 00:07:20.560
الغالبية العظمى منها انتصارات ساحقة

00:07:20.560 --> 00:07:23.820
فلك أن تعلم.. إن فرقة صغيرة جداً من جيش التتار

00:07:23.820 --> 00:07:25.580
تقريباً عددها 3000 جندي بس

00:07:25.580 --> 00:07:29.020
هاجموا أكثر من 5 مدن كبيرة ورا بعض في منطقة فارس

00:07:29.020 --> 00:07:30.680
تقريبا غرب وجنوب إيران حالياً

00:07:30.680 --> 00:07:32.200
يدخلوا من دي يخرجوا على دي

00:07:32.200 --> 00:07:34.200
كانوا بيتسرمحوا فيها كأنها رحلة مدرسية

00:07:34.340 --> 00:07:38.120
دخلوا قتلوا وسرقوا وحرقوا وعملوا كل الفظايع اللي تعرفوها

00:07:38.300 --> 00:07:42.720
وبعد ما خلصوا رجعوا تاني سالمين غانمين لقائدهم "جنكيز خان"

00:07:42.720 --> 00:07:44.920
في نفس الوقت ده كان 2 من قادة المسلمين

00:07:44.920 --> 00:07:47.120
معاهم جيوش وجنود.. بس مش بيحاربوا التتار

00:07:47.120 --> 00:07:50.300
كانوا بيتخانقوا ضد بعض على الحكم والنفوذ في نفس المنطقة

00:07:50.300 --> 00:07:51.940
وفي الآخر بيقسموها ما بينهم!!

00:07:51.940 --> 00:07:54.980
المنطقة اللي التتار واخدنها فسحة ومحدش بيتعرضلهم

00:07:54.980 --> 00:07:57.880
ومن الروايات برضه المشهورة اللي بتحكي عن الوقت ده

00:07:57.880 --> 00:08:00.540
إن الجندي التتري كان مثلا يدخل على بيت لوحده

00:08:00.540 --> 00:08:02.940
فيلاقي 10 رجالة موجودين فيه.. فيقولهم محدش يتحرك

00:08:02.940 --> 00:08:05.800
ويروح بعيد يجيب حبل ويرجع يلاقيهم لسة مستنيين!

00:08:05.800 --> 00:08:09.280
فيربطهم كلهم.. يقتل اللي شايفه وياخد أسير اللي عاجبه!

00:08:09.400 --> 00:08:12.440
كده بكل بساطة من غير أي مقاومة أو حتى تفكير في الهرب

00:08:12.440 --> 00:08:15.540
ده إنتوا 10 وهو 1 بس.. مهما كانت سمعته وسوابقه

00:08:15.540 --> 00:08:20.060
إيه يعني أسوأ سيناريو ممكن يحصل؟ إنه ممكن يقتل 3 منكم ويصيب 2

00:08:20.060 --> 00:08:21.360
ده كده يبقى خارق يعني!

00:08:21.360 --> 00:08:23.540
بس في الآخر هتقدروا عليه وتتمكنوا منه!

00:08:23.540 --> 00:08:27.780
بس خلاص.. كانت الهزيمة قاعدة ومربعة جوة قلوبهم وعقولهم

00:08:27.860 --> 00:08:30.660
تقريبا عشان مكانش موجود بكر بن المصري آل خمسان

00:08:30.660 --> 00:08:32.600
عشان يقولهم متيأسوش.. ومتخافوش

00:08:32.700 --> 00:08:35.860
فلما أقولك إن الجيش اللي كان رايح مصر كان عدده حوالي 60 ألف..

00:08:35.860 --> 00:08:37.300
فإعرف إن الرقم ده كبير جداً

00:08:37.300 --> 00:08:40.260
وافتكر واحد بس من جيش التتار كان بيعمل إيه..

00:08:40.260 --> 00:08:42.980
وافتكر 3000 جندي منهم عملوا إيه في بلاد بحالها!

00:08:42.980 --> 00:08:46.400
ولما  حفيد "جنكيز خان".. اللي هو "هولاكو" يقود بنفسه الجيش

00:08:46.400 --> 00:08:49.480
اللي عمال يحتل إيران والعراق والشام.. ورايح على مصر..

00:08:49.560 --> 00:08:51.820
فإعرف أهمية المنطقة ومصر بالنسبة لهم..

00:08:51.820 --> 00:08:55.180
وضع مزري.. دلوقتي في جيش تتري مهول بيستعد لاجتياح مصر..

00:08:55.260 --> 00:08:58.940
لكن.. تحصل حاجة في الوقت ده تقدر تقول عليها تدبير رباني

00:08:58.940 --> 00:09:00.940
يموت حاكم مملكة التتار.. "منكوخان"

00:09:00.940 --> 00:09:03.400
وهنا يضطر ويقرر "هولاكو" إنه يسيب قيادة الجيش

00:09:03.400 --> 00:09:05.680
لقائد تتري كبير برضه اسمه "كتبغا"

00:09:05.680 --> 00:09:08.460
ويبدأ في التراجع عشان يوصل عاصمة مملكته لاستلام الحكم

00:09:08.460 --> 00:09:10.620
بصفته أخو الحاكم اللي مات.. وحفيد "جنكيز خان"

00:09:10.620 --> 00:09:12.620
و"هولاكو" كان أبرز قادة الجيوش الثلاثة

00:09:12.620 --> 00:09:14.620
اللي قضت على الدولة العباسية واجتاحت بغداد

00:09:14.780 --> 00:09:17.180
يتراجع "هولاكو".. وياخد معاه أكثر من نص الجيش

00:09:17.180 --> 00:09:20.000
حوالي 30 ألف جندي.. لكن وهو في السكة لسة في إيران

00:09:20.000 --> 00:09:23.780
توصله رسالة إن أخوه "قوبيلاي" بقى هو الحاكم أو الخاقان الجديد..

00:09:23.780 --> 00:09:26.700
فيقرر إنه يفضل في إيران.. يحكم منها كل المناطق اللي احتلوها

00:09:26.700 --> 00:09:27.700
نرجع للشام..

00:09:27.700 --> 00:09:30.360
دلوقتي جيش فيه حوالي من 20 إلى 30 ألف مقاتل

00:09:30.360 --> 00:09:32.760
كلنا عارفين وضعه إيه وقوته واللي يقدر يعمله

00:09:32.760 --> 00:09:35.180
في مصر بقى.. كان عيل صغير هو الحاكم

00:09:35.180 --> 00:09:38.300
كنا قلنا بسرعة إن شوية صراعات طويلة هي اللي أدت إنه يوصل للحكم

00:09:38.300 --> 00:09:41.600
بس تعالوا نحكي عنها حبة.. فقبل 10 سنين بس من وضعنا الحالي

00:09:41.600 --> 00:09:45.640
مش وضعنا دلوقتي في سنة 1441هـ لأ وضعنا الحالي اللي بنحكيه يعني

00:09:45.640 --> 00:09:51.000
إن إحنا في سنة 657 هجرياً قبلها بعشر سنين بس يعني 647 هجرياً

00:09:51.000 --> 00:09:54.240
كان في ملحمة وطنية عظيمة.. اللي هي "موقعة المنصورة"

00:09:54.240 --> 00:09:56.180
اللي انتصر فيها المصريين على الجيش الصليبي

00:09:56.180 --> 00:09:57.800
بقيادة الملك لويس التاسع

00:09:57.800 --> 00:10:00.000
ومش بس كده.. المصريين بيضحوا النهارده

00:10:00.000 --> 00:10:03.040
ده لويس التاسع اتأسَر.. ودفع فدية كمان عشان يعرف يخرج

00:10:03.040 --> 00:10:05.460
انتصار عظيم سمّع في المنطقة كلها..

00:10:05.460 --> 00:10:07.100
وأكسبنا احترام كبير جداً..

00:10:07.100 --> 00:10:08.940
بس للأسف الحلو ميكملش..

00:10:08.940 --> 00:10:12.200
المجموعة اللي حققت الانتصار ده اختلفت أسوأ أنواع الاختلافات

00:10:12.200 --> 00:10:13.880
وزادت ما بينها الاتهامات والتخوين

00:10:13.880 --> 00:10:16.240
يعني شجرة الدر مثلا.. بعد وفاة جوزها الملك الصالح

00:10:16.240 --> 00:10:17.620
قبل معركة المنصورة على طول

00:10:17.720 --> 00:10:20.360
هي اللي بعتت لابنه "توران شاه" عشان ييجي يحكم

00:10:20.360 --> 00:10:21.920
وأول ما جه سلمته الحكم..

00:10:21.920 --> 00:10:24.260
بس بعد انتهاء المعركة اتهمها بسرقة فلوس أبوه!

00:10:24.260 --> 00:10:26.520
وبدأ يضيق عليها وعلى كل المقربين منها

00:10:26.520 --> 00:10:28.520
وبدأ كمان يتحرش بقادة المماليك

00:10:28.680 --> 00:10:31.900
فارس الدين أقطاي وركن الدين بيبرس أبطال معركة المنصورة

00:10:31.900 --> 00:10:33.840
راح الاتنين تقريبا قالوا في نفسهم إيه..

00:10:33.840 --> 00:10:35.780
إيه الواد ده اللي جاي يركب موجة النصر

00:10:35.780 --> 00:10:37.100
ده احنا اللي حاربنا واحنا اللي انتصرنا

00:10:37.280 --> 00:10:39.180
وانتهت الحكاية بقتل "توران شاه"

00:10:39.200 --> 00:10:41.200
فحاولت شجرة الدر تبقى هي حاكم مصر

00:10:41.200 --> 00:10:43.200
بس ساعتها الشعب اعترض أشد اعتراض

00:10:43.200 --> 00:10:46.160
وطلع في مظاهرات تطورت لما يشبه الانتفاضة أو الثورة

00:10:46.160 --> 00:10:47.560
يرفض حكم شجرة الدر

00:10:47.560 --> 00:10:50.960
اللي حاولت "تليس" اعتلائها لعرش مصر فسمت نفسها

00:10:50.960 --> 00:10:53.800
"ملكة المسلمين أم أمير المؤمنين السلطان خليل"

00:10:53.800 --> 00:10:57.260
خليل ده يبقى ابنها من الملك الصالح حاكم مصر المتوفي

00:10:57.260 --> 00:10:59.260
على أساس كده يعني بتحرج الناس هي يعني

00:10:59.260 --> 00:11:01.260
بس ده ممنعش الشيخ العز بن عبد السلام

00:11:01.260 --> 00:11:04.380
أبرز علماء المسلمين وقتها من إعلان رفضه لتوليها الحكم

00:11:04.380 --> 00:11:06.380
وقيادة الناس والوقوف ضد القرار ده

00:11:06.440 --> 00:11:08.720
فالناس برضه قالت لأ.. مش هتحكمينا يا شجرة الدر

00:11:08.720 --> 00:11:10.640
وقد كان.. ومشي كلام الناس في النهاية

00:11:10.640 --> 00:11:14.660
وتنازلت شجرة الدر عن الحكم لصالح عز الدين أيبك بعد ما اتجوزته

00:11:14.660 --> 00:11:18.580
وبكده بقى حاكم مصر هو عز الدين أيبك اللي كان من المماليك البحرية..

00:11:18.580 --> 00:11:21.940
لكنه بدأ في إنشاء مماليك خاصة بيه.. سماها المماليك المعزية..

00:11:21.940 --> 00:11:24.680
ليظهر اسم جديد في القصة وهو

00:11:24.680 --> 00:11:26.100
سيف الدين قطز

00:11:26.100 --> 00:11:28.480
تتطور الأحداث.. وتفضل الخلافات موجودة

00:11:28.480 --> 00:11:30.560
عز الدين أيبك يقتل فارس الدين أقطاي!

00:11:30.560 --> 00:11:33.140
وبعدها شجرة الدر تقتل عز الدين أيبك!

00:11:33.200 --> 00:11:34.360
ويهرب بيبرس من مصر

00:11:34.360 --> 00:11:38.040
وزيه قادة كتير من المماليك البحرية خوفاً على حياتهم

00:11:38.040 --> 00:11:40.220
وتتقتل كمان شجرة الدر

00:11:40.220 --> 00:11:45.540
كل كمية الدم دي والقتل غير المبرر أخلت مصر من كفاءات وقيادات

00:11:45.540 --> 00:11:50.160
كان ممكن تغير من وضع مصر خاصة في ظل الاجتياح المغولي التتري..

00:11:50.160 --> 00:11:52.100
بقى الجميع مستني في ظل الوضع المزري ده

00:11:52.100 --> 00:11:54.860
إن مصر تقع تحت الجيش الذي لا يرحم

00:11:54.860 --> 00:11:57.400
وتبقى مجرد ذكرى أو سطر في تاريخ انتصارات التتار

00:11:57.400 --> 00:12:01.020
بعد ما خليت الساحة تماماً.. وبقى حاكم مصر عيل صغير!

00:12:01.020 --> 00:12:03.260
بعد ما كانت مصر معلمة على أوروبا وملوكها

00:12:03.260 --> 00:12:06.160
بعد ما قدرت مصر تحرر بيت المقدس من الصليبيين أيام الملك الصالح

00:12:06.160 --> 00:12:07.480
بقى حاكمها دلوقتي عيل!

00:12:07.480 --> 00:12:10.900
لكن جت اللحظة اللي كان لازم العبث ده يتوقف

00:12:10.900 --> 00:12:13.740
الخلاف والنزاع وشغل العيال ده لازم ينتهي

00:12:13.740 --> 00:12:15.380
وهنا جه سيف الدين قطز

00:12:15.380 --> 00:12:18.920
قطز قرر إنه ينهي الوضع البائس ده وأعلن نفسه حاكم على مصر

00:12:18.920 --> 00:12:23.000
وكان قصاد عينه هدف واحد بس الحفاظ على مصر وأمنها القومي

00:12:23.000 --> 00:12:25.300
اللي هيدفعه إنه يطلع يحارب بره حدوده

00:12:25.300 --> 00:12:26.360
بس عشان يقدر يعمل ده

00:12:26.360 --> 00:12:29.800
لازم يكون وضعه الداخلي مستقر لازم يرتب بيته من جوه

00:12:29.800 --> 00:12:31.520
وطبعاً أول حاجة وأهم حاجة الحكم

00:12:31.520 --> 00:12:33.360
مصر خارجة من صراع دموي على الحكم

00:12:33.360 --> 00:12:36.700
فقطز جمع العلماء والقادة العسكريين والأعيان وغيرهم

00:12:36.700 --> 00:12:40.820
وقال لهم بكل وضوح إنه هدفه من الحكم هو محاربة التتار بس

00:12:40.820 --> 00:12:42.520
وصد عداونهم على مصر

00:12:42.520 --> 00:12:44.360
ودي حاجة أول مرة تتقال من سنين طويلة

00:12:44.360 --> 00:12:47.320
مش بس فكرة إنه مش عايز كرسي الحكم لأطماع شخصية.. لأ

00:12:47.320 --> 00:12:49.920
ده الجديد كمان هو فكرة محاربة التتار!

00:12:49.920 --> 00:12:51.700
تحارب مين يا عم! عايز تحارب التتار!!

00:12:51.700 --> 00:12:54.200
قال قطز بكل وضوح.. أيوه.. ولو هحاربهم لوحدي!

00:12:54.200 --> 00:12:57.240
قال بالنص "سأحاربهم ولو ألقى التتار وحدي"

00:12:57.240 --> 00:12:59.080
وده طبعاً كان ليه أثر إيجابي جداً

00:12:59.080 --> 00:13:00.980
لالتفاف العلماء والقادة والشعب حواليه

00:13:00.980 --> 00:13:03.280
وساهم في استقرار نظامه السياسي وحكمه

00:13:03.280 --> 00:13:05.440
استنى بس يا عم بكر.. ما أهو أسهل حاجة إني أقولك

00:13:05.440 --> 00:13:07.620
إن لا في رغبة ولا إرادة في حكم مصر

00:13:07.620 --> 00:13:09.060
صحيح.. عندك حق..

00:13:09.060 --> 00:13:11.420
عشان كده قطز كان صاحب فعل مش بتاع كلام

00:13:11.420 --> 00:13:14.160
تاني حاجة عملها قطز عشان يحافظ على أمن مصر القومي

00:13:14.160 --> 00:13:17.140
إنه سلم المناصب للكفاءات.. كده بكل بساطة

00:13:17.140 --> 00:13:19.600
لدرجة إنه راح جاب منافس قوي جداً ليه

00:13:19.600 --> 00:13:22.260
وغريم بل وخصم كمان! وهو ركن الدين بيبرس

00:13:22.260 --> 00:13:24.660
بيبرس اللي كان هربان بره مصر خايف على حياته

00:13:24.660 --> 00:13:28.480
بعد ما كان من أكبر قادة مصر.. بقى هربان قاعد على حدود البلد

00:13:28.480 --> 00:13:31.040
مش عارف يدخل مصر ولا عارف يروح الشام أو العراق

00:13:31.040 --> 00:13:33.480
لإن كل المناطق دي بقت تحت سيطرة التتار

00:13:33.480 --> 00:13:35.120
بقى قاعد لا حول له ولا قوة!

00:13:35.120 --> 00:13:38.760
لكن قطز أصدر عفو عام وإدى الأمان لكل المماليك البحرية

00:13:38.840 --> 00:13:41.400
ورجع بيبرس مصر وإداله قطز أراضي كبيرة

00:13:41.400 --> 00:13:43.940
وعينه كمان في منصب يشابه وزير الدفاع

00:13:43.940 --> 00:13:46.300
عشان قطز عارف إن أمن مصر القومي

00:13:46.300 --> 00:13:49.040
يستلزم جبهة داخلية قوية..

00:13:49.040 --> 00:13:50.340
وبرضه بيبرس عارف ده..

00:13:50.340 --> 00:13:53.640
فكان محل الثقة واشتغل على تقوية الجيش اللي هيواجه التتار

00:13:53.640 --> 00:13:55.640
بعد ما استقرت الجبهة الداخلية بشكل كبير

00:13:55.640 --> 00:13:57.640
فوراً بص قطز للجبهة الخارجية..

00:13:57.720 --> 00:14:00.720
فبدل ما يدخل في عداء غير مبرر مع دول المنطقة.. لأ

00:14:00.920 --> 00:14:04.940
ده بدأ يحاول إنه يلم الخلافات والصراعات مع حكام المدن المجاورة ليه

00:14:04.940 --> 00:14:09.200
لكن للأسف أبرزهم اللي هو اسمه الناصر يوسف رفض أي حلف مع قطز..

00:14:09.200 --> 00:14:11.120
ويوصل بيه الحال بعد سلسلة طويلة

00:14:11.120 --> 00:14:12.860
من التحالف مع الصليبين والتتار كمان

00:14:12.860 --> 00:14:14.500
إنه يتقتل على إيد التتار

00:14:14.500 --> 00:14:16.960
ملهومش عزيز ولا غالي مهما عملت ليهم

00:14:16.960 --> 00:14:20.200
يكمل قطز طريقه ويعقد أكبر قدر من المعاهدات

00:14:20.200 --> 00:14:23.800
مع دول الجوار.. عشان يبقى فاضي للخطر الحقيقي التتار

00:14:23.800 --> 00:14:27.080
لدرجة إنه عقد معاهدة مؤقتة مع حاكم عكا.. الصليبي

00:14:27.080 --> 00:14:29.420
واتفقوا على السماح بمرور جيش مصر من عكا

00:14:29.420 --> 00:14:31.200
والتزود بأي حاجة يحتاجها الجيش المصري

00:14:31.200 --> 00:14:32.660
"بسرعة كده قبل معركة عين جالوت"

00:14:32.660 --> 00:14:34.860
وأثناء مرور الجيش بعكا.. أحد قادة الجيش

00:14:34.860 --> 00:14:37.120
قال لقطز ما تيجي نفتح عكا في طريقنا..

00:14:37.120 --> 00:14:39.880
ناخدهم على فجأة وهم مش متوقعين منا الحرب!

00:14:39.880 --> 00:14:43.700
لكن قطز رفض تماماً.. وقال مستحيل "أخون العهد"

00:14:43.700 --> 00:14:45.360
وكمل طريقه ناحية جيش التتار

00:14:45.360 --> 00:14:47.960
نرجع تاني.. كده قطز رتب بيته من جوه

00:14:47.960 --> 00:14:51.680
عفو عام.. واستقرار في الحكم.. خلى في جو عام نسبي من التفاؤل

00:14:51.820 --> 00:14:54.680
يااااه.. أخيراً بعد القرف ده كله سنين طويلة

00:14:54.680 --> 00:14:57.240
لكن.. ملاكنش يا عم بكر سيبنا نفرح شوية بقى

00:14:57.240 --> 00:14:58.300
يا عم اصبر بس.. اصبر

00:14:58.300 --> 00:15:00.720
بعدها لف قطز كده لقى حاجتين قدامه

00:15:00.720 --> 00:15:03.720
شعب أخبار الهزيمة من التتار ملياه ومسيطرة عليه

00:15:03.720 --> 00:15:05.720
وخزينة دولة فاضية واقتصاد تعبان

00:15:05.800 --> 00:15:08.060
فاستعان بالعلماء والمشايخ لتحفيز الناس على الحرب

00:15:08.060 --> 00:15:09.880
هنحارب هنحارب

00:15:09.880 --> 00:15:14.380
وهنا العلماء دعموا قطز بكل قوة في خطته لتحفيز الشعب

00:15:14.380 --> 00:15:16.260
لاستعادة روح الجهاد ودفع المعتدي

00:15:16.260 --> 00:15:18.600
في الجانب التاني.. عشان نبني الدولة.. نبني مصر

00:15:18.600 --> 00:15:20.300
ويبقى جيشها قادر يدافع عنها

00:15:20.340 --> 00:15:24.580
قرر قطز فرض الضرائب على الشعب.. الشعب اللي كان بيدفع بس الزكاة

00:15:24.580 --> 00:15:26.360
ومحدش فرض عليه ضرائب زيادة

00:15:26.360 --> 00:15:28.360
وهنا بقى وقف في وش القرار ده نفس العلماء

00:15:28.360 --> 00:15:32.080
اللي كانوا بيدعموا قطز من البداية وعلى راسهم العز بن عبد السلام

00:15:32.080 --> 00:15:33.620
اللي قال لحاكم مصر قطز

00:15:33.620 --> 00:15:35.740
مستحيل إنه يتم فرض ضرائب على الشعب المصري

00:15:35.740 --> 00:15:37.200
كده قولاً واحداً

00:15:37.200 --> 00:15:39.200
راح قطز ماسكه كلبِشُه ورماه في السجن

00:15:39.200 --> 00:15:40.680
لأ طبعاً!.. قطز قاله ليه؟

00:15:40.680 --> 00:15:43.300
قاله إنه شرعاً يعني يجوز إنك تاخد من الناس

00:15:43.300 --> 00:15:45.060
فوق الزكاة اللي يدفعوها لكن بشرطين

00:15:45.060 --> 00:15:48.120
الأول إن بيت مال المسلمين ميكونش فيه أي فلوس

00:15:48.120 --> 00:15:49.800
مش تبقى خزينة الدولة فيها فلوس

00:15:49.800 --> 00:15:51.420
وإنت رايح تفرض ضرايب على الناس

00:15:51.420 --> 00:15:54.380
تاني حاجة قاله العز بن عبد السلام إن قبل فرض الضرايب على الشعب

00:15:54.380 --> 00:15:56.880
يجمع الحكام بداية من قطز رأس الدولة

00:15:56.880 --> 00:15:59.620
وكل الأمراء والوزراء والمسئولين وقادة الجيش

00:15:59.620 --> 00:16:02.600
كل دول يتنازلوا فوراً عن كل فلوسهم اللي في البنوك

00:16:02.600 --> 00:16:04.440
أو اللي في البلاليص أي كان

00:16:04.440 --> 00:16:07.880
ويتم حصر وبيع كل قصورهم ومجوهراتهم وممتلكاتهم ومزارعهم

00:16:07.880 --> 00:16:11.540
وميفضلش للحاكم أو الأمير أو الوزير إلا فرسه وسيفه وبس

00:16:11.640 --> 00:16:13.420
فقطز قاله بقى أنا رايح أحارب التتار

00:16:13.420 --> 00:16:14.700
وبدافع عن أمن مصر القومي

00:16:14.700 --> 00:16:16.920
وإنت بتقولي القصور والمزراع والاستثمارات بتاعتي

00:16:16.920 --> 00:16:18.560
وباصصلي في ممتلكاتي يا عم الشيخ!

00:16:18.560 --> 00:16:19.300
لا مقالش كده!

00:16:19.300 --> 00:16:22.100
قطز خد الفتوى دي والحكم ده محل التنفيذ الفوري

00:16:22.100 --> 00:16:24.720
وبدأ بنفسه.. فضل يبيع ممتلكاته عشان يجهز الجيش

00:16:24.720 --> 00:16:27.760
ويقوي اقتصاد البلد.. ومن وراه الأمراء والوزراء

00:16:27.760 --> 00:16:30.280
وهنا كانت المفاجأة.. إن مصر طلعت غنية جداً

00:16:30.280 --> 00:16:31.700
إن فيها ثروات كتير

00:16:31.700 --> 00:16:35.220
بس متركزة أو مشفوطة لصالح ناس معينة.. عددها قليل

00:16:35.220 --> 00:16:38.220
بعد الموقف ده.. الموقف المشرف من عالم قال كلمة حق

00:16:38.400 --> 00:16:39.940
ومن حاكم استجاب لكلمة الحق

00:16:39.940 --> 00:16:43.180
ورفض يظلم شعبه أو يبتزهم بدعاوى الوطنية

00:16:43.220 --> 00:16:45.620
ومصر دي مصر يا جماعة

00:16:45.620 --> 00:16:47.840
في اللحظة دي اقتصاد مصر بقى أفضل بكتير

00:16:47.840 --> 00:16:49.200
والجيش بقى أقوى بكتير

00:16:49.200 --> 00:16:51.640
وخزينة الدولة بقت مطرعمة على بوزها

00:16:51.640 --> 00:16:53.640
لدرجة إنه متفرضش أي ضرائب على الشعب

00:16:53.640 --> 00:16:55.640
عشان يستحق العز بن عبد السلام لقب

00:16:55.640 --> 00:16:59.160
سلطان العلماء.. زي ما استحق لقب بائع الأمراء

00:16:59.160 --> 00:17:01.840
عشان منطولش عليك.. قول طول يا غالي براحتك.. قول يا عم

00:17:01.840 --> 00:17:04.400
كده الوضع الداخلي تمام.. بدأ الجيش المصري في التحرك

00:17:04.400 --> 00:17:07.380
وقرر قطز إنه مش هيستنى التتار لحد لما يهجموا عليه.. لأ

00:17:07.380 --> 00:17:09.580
لأ.. هو هيطلع يأمن مصر بره حدودها

00:17:09.580 --> 00:17:11.260
الله عليك يا حبيب والديك

00:17:11.380 --> 00:17:12.460
أيوة ظيط يا خويا ظيط

00:17:12.460 --> 00:17:13.340
اهدى بس اهدى اهدى

00:17:13.340 --> 00:17:15.840
ومتنساش كل الخطوات اللي أخدها قبل خطوة الخروج دي

00:17:15.840 --> 00:17:17.840
عشان يقدر يطلع بجيشه بره مصر

00:17:17.840 --> 00:17:19.680
ما أنا مش بحكي حدوتة قبل النوم أنا

00:17:19.680 --> 00:17:21.520
إحنا بنقول كلام كبير يا جدعان اصحوا للكلام

00:17:21.520 --> 00:17:25.020
اتحرك الجيش المصري.. وعلى رأس مقدمة الجيش ركن الدين بيبرس

00:17:25.020 --> 00:17:27.020
وهنا رغم شوية التفاؤل والوضع اللي اتحسن

00:17:27.020 --> 00:17:28.740
من ساعة ما قطز اتولى حكم مصر

00:17:28.740 --> 00:17:32.140
لكن ده مش ببساطة هيمسح سنوات طويلة من انتصارات التتار..

00:17:32.140 --> 00:17:35.860
اللي خلت ليهم جيش في فلسطين والشام وفي قلب غزة

00:17:35.920 --> 00:17:39.980
إوعى تنسى إن فكرة مواجهة إمبراطورية التتار مش مطروحة أصلاً..

00:17:39.980 --> 00:17:42.980
فما بالك بفكرة الانتصار عليهم.. ما بالك بفكرة هزيمتهم..

00:17:42.980 --> 00:17:45.760
من المقولات الشائعة وقتها بين العرب والمسلمين:

00:17:45.760 --> 00:17:50.060
إذا قال لك أحدهم أن جيش للتتار قد هزم فلا تصدقه

00:17:50.060 --> 00:17:51.060
اعتبروه مجنون يعني

00:17:51.060 --> 00:17:53.360
بس عادي.. موضوع الجيش الذي لا يهزم ده

00:17:53.360 --> 00:17:55.480
عادي بالنسبة لنا وطلع قديم أهوه مش جديد

00:17:55.480 --> 00:17:59.340
وموضوع خط أو جدار أو "ســد" بارليف الذي لا يقهر

00:17:59.340 --> 00:18:01.260
عادي عملناه طبق كسكسي باللبن

00:18:01.260 --> 00:18:04.140
بس لازم نبص للسياق كامل إزاي عملنا كده

00:18:04.140 --> 00:18:05.400
مش شعارات فارغة وخلاص!

00:18:05.400 --> 00:18:08.320
عشان قبلها بكام سنة بس.. كانت 67 عادي يعني

00:18:08.320 --> 00:18:09.840
الشعارات مش بتأكل عيش يا بن عمي

00:18:09.840 --> 00:18:10.640
نرجع لموضوعنا

00:18:10.640 --> 00:18:13.580
أول مواجهة بين جيش مصر والتتار.. طبعاً تقصد معركة عين جالوت

00:18:13.580 --> 00:18:14.200
لأ.. خالص

00:18:14.200 --> 00:18:16.140
للأسف إحنا بنبص دايما للانتصارات الكبيرة

00:18:16.140 --> 00:18:19.780
ومنعرفش إن الانتصارات الكبيرة بتحصل لما بيكون عندك رصيد معتبر

00:18:19.780 --> 00:18:20.860
من الانتصارات الصغيرة

00:18:20.860 --> 00:18:24.040
يعني مثلاً قول كده عين جالوت هتلاقي الكل تقريبا يقولك أيوة يا عم

00:18:24.040 --> 00:18:26.040
دي المعركة اللي هزم فيها المماليك التتار

00:18:26.040 --> 00:18:27.260
قوله طيب ومعركة غزة

00:18:27.260 --> 00:18:30.440
هيقولك بتاعة 2012 ولا 2014 ولا إمتى تقصد؟

00:18:30.440 --> 00:18:32.360
قوله لأ.. بتاعة ركن الدين بيبرس

00:18:32.360 --> 00:18:34.240
أول معركة للجيش اللي خرج من مصر

00:18:34.240 --> 00:18:36.440
وراح لحد التتار في غزة.. هجم عليهم

00:18:36.440 --> 00:18:39.700
أنا آسف.. حط عليهم وبقى التتري البرنس اللي فيهم

00:18:39.700 --> 00:18:43.100
هو اللي حصانه ولا رجله تقدر تجري وتهرب أكتر من التاني

00:18:43.240 --> 00:18:45.860
بعد ما كان التتري الواحد بيربط ويقتل 10

00:18:45.860 --> 00:18:48.340
أهي معركة غزة دي.. على الرغم من إنها منسية للأسف

00:18:48.340 --> 00:18:51.940
ونادراً لما حد بيتكلم عنها إلا إنها كانت مفتاح النصر الحقيقي

00:18:51.940 --> 00:18:54.460
اللي أخبارها زرعت تاني الأمل في نفوس الناس

00:18:54.460 --> 00:18:56.460
ومين اللي عملها.. وقادها.. وخطط ليها

00:18:56.460 --> 00:18:58.880
ركن الدين بيبرس! اللي من كام سنة بس

00:18:59.040 --> 00:19:01.380
قائده فارس الدين أقطاي اتقتل في مصر وهو هرب!

00:19:01.500 --> 00:19:05.020
فمن هربان.. لقائد جيش بيدافع عن مصر وأمنها

00:19:05.100 --> 00:19:07.980
ويواصل جيش مصر زحفه في أرض الشام

00:19:07.980 --> 00:19:10.580
الجيش اللي بقى عبارة عن مقدمة صغيرة بقيادة بيبرس

00:19:10.580 --> 00:19:14.980
وبقية الجيش وراه بقيادة قطز.. جيش مصر اللي عدده تقريبا 25 ألف

00:19:14.980 --> 00:19:19.040
منهم 10 آلاف سابهم قطز لتأمين القاهرة.. وخد معاه 15 ألف تقريباً

00:19:19.040 --> 00:19:22.900
قصاد جيش التتار اللي عدده تقريبا من 20 إلى 30 ألف

00:19:22.900 --> 00:19:24.600
طيب بعد الانتصار الصغير في حجمه

00:19:24.600 --> 00:19:27.540
الكبير جداً في قيمته ومعناه واللي حصل في غزة

00:19:27.540 --> 00:19:30.260
لما وصل جيش مصر لمنطقة أو سهل عين جالوت

00:19:30.260 --> 00:19:32.680
اللي هي تقريبا بالقرب من مدينة نابلس الفلسطينية

00:19:32.680 --> 00:19:33.840
بالضفة الغربية المحتلة

00:19:33.840 --> 00:19:35.460
وعسكروا فيه لمواجهة جيش التتار

00:19:35.460 --> 00:19:37.560
حصلت حاجة غريبة.. هي مش غريبة هي عادية

00:19:37.560 --> 00:19:40.560
انضم لقطز أعداد كبيرة جدا من أهالي فلسطين والشام

00:19:40.560 --> 00:19:41.740
وغيرهم من المناطق المجاورة..

00:19:41.740 --> 00:19:44.160
بعد ما عرفوا إن جيش مصر جاي يحارب التتار

00:19:44.160 --> 00:19:46.000
وغالباً بعد أنباء انتصار معركة غزة

00:19:46.000 --> 00:19:46.600
خلي بالك

00:19:46.600 --> 00:19:49.420
نفس الناس دي اللي إحنا كنا ممكن نقول عليهم من شوية..

00:19:49.420 --> 00:19:52.480
دول منهزمين ومنسحقين وباعوا بلدهم للتتار

00:19:52.480 --> 00:19:53.880
وكانوا بياخدوا فوق دماغهم

00:19:53.880 --> 00:19:56.320
والتتار داسوا على وشهم ومحدش منهم نطق!

00:19:56.420 --> 00:19:57.040
فخلي بالك

00:19:57.140 --> 00:19:59.620
هم هم الناس دي اللي لما لقوا فرصة حقيقة

00:19:59.620 --> 00:20:02.160
يواجهوا ويدافعوا عن أرضهم وكرامتهم ودينهم

00:20:02.160 --> 00:20:03.560
وأمنهم القومي طبعا

00:20:03.560 --> 00:20:06.640
خرجوا يضحوا بنفسهم في وش أبشع جيش على وش الأرض ساعتها

00:20:06.640 --> 00:20:07.400
التتار

00:20:07.400 --> 00:20:09.900
ورغم إن أغلبهم مكانوش مدربين أو مقاتلين

00:20:09.900 --> 00:20:11.900
مقارنة يعني بجنود المماليك المحترفين

00:20:11.900 --> 00:20:14.160
أو أفراد الشعب اللي دربهم قطز وبيبرس

00:20:14.160 --> 00:20:17.900
إلا إن قطز قدر يوظفهم في أعمال مناسبة ليهم ولقدارتهم

00:20:17.900 --> 00:20:18.840
واستفاد من وجودهم

00:20:18.840 --> 00:20:21.320
وجودهم اللي بالأساس عمل دفعة معنوية للجيش

00:20:21.400 --> 00:20:23.400
ونروح بسرعة.. وتبدأ معركة عين جالوت

00:20:23.400 --> 00:20:25.640
وينفذ فيها جيش مصر خطة محكمة جداً

00:20:25.640 --> 00:20:29.240
كادت أن تؤدي لنصر سريع وعظيم خلال ساعتين تلاتة بس

00:20:29.240 --> 00:20:30.960
لكن مننساش.. دول التتار يابا..

00:20:30.960 --> 00:20:33.500
وقائدهم "كتبغا" قائد محنك ومش سهل

00:20:33.500 --> 00:20:36.140
ويرد الهجوم على الجيش المصري.. وفعلا تختل صفوفه

00:20:36.140 --> 00:20:39.100
وهنا.. ينزل سيف الدين قطز بنفسه يقاتل جنب جنوده..

00:20:39.100 --> 00:20:41.560
ويخلع خوذته في إشارة إنه مش باقي على حاجة

00:20:41.560 --> 00:20:44.540
وعشان كل جنوده يعرفوه ويشوفوه بيقاتل معاهم فيتحمسوا

00:20:44.540 --> 00:20:47.760
ما هو اللي يتخلى بسهولة كده عن القصور والممتلكات

00:20:47.760 --> 00:20:50.420
عشان يبني بلده.. عادي يضحي بنفسه عشانها

00:20:50.420 --> 00:20:51.520
وده كان ليه أثر كبير..

00:20:51.520 --> 00:20:53.960
وفعلا ترجع تاني الكفة تميل للجيش المصري

00:20:53.960 --> 00:20:55.740
اللي قدر يعمل كماشة على الجيش التتري

00:20:55.740 --> 00:20:59.300
سبحان الله.. بغداد حاصرتها 3 جيوش تقريبا زي الكماشة كده برضه

00:20:59.300 --> 00:21:01.740
يلا الأيام دول.. هم هيروحوا من ربنا فين

00:21:01.740 --> 00:21:04.880
وهيروحوا من شعب مصر البطل فين اللي قدر بالاستعداد الجيد

00:21:04.880 --> 00:21:07.540
إنه يحقق النصر على التتار ويتخلص منهم ومن شرهم..!

00:21:07.540 --> 00:21:09.040
تخيل لو كان جيش مصر اتهزم

00:21:09.040 --> 00:21:12.820
كانت بقى كارثة متقلّش عن كارثة اجتياح بغداد.. بس الحمد لله

00:21:12.820 --> 00:21:15.240
والله وعملوها الرجالة.. بس بجد المرادي

00:21:15.240 --> 00:21:16.480
وعلى فكرة النصر العظيم ده

00:21:16.480 --> 00:21:19.180
حصل خلال فترة تولي سيف الدين قطز للحكم

00:21:19.180 --> 00:21:23.180
واللي كانت مدتها هي 11 شهر بس! كل ده في 11 شهر بس

00:21:23.180 --> 00:21:26.440
كل الإعداد والتجهيز والتدريب وتبديل الحال من حال إلى حال

00:21:26.440 --> 00:21:27.660
كان في أقل من سنة!

00:21:27.660 --> 00:21:30.340
إنت متخيل.. متخيل إيه اللي ممكن تعمله في بلدك

00:21:30.340 --> 00:21:32.680
في أقل من سنة لو اتوفرت الإرادة والفكر

00:21:32.680 --> 00:21:34.680
لو في تجرد حقيقي وحب حقيقي للبلد

00:21:34.680 --> 00:21:37.360
ياااه يا عم الحاج.. أما قصة.. عبرة صحيح

00:21:37.420 --> 00:21:40.040
طبعا إنت تقريبا طول الحلقة عمال تعمل مقارنات في دماغك

00:21:40.040 --> 00:21:42.260
وعمال تسقط كلامي على واقعنا

00:21:42.260 --> 00:21:45.080
وأحب أنوه إني غير مسئول عن اللي في خيالك ده

00:21:45.080 --> 00:21:46.920
لكن خلينا ندردش خمسة بس كده

00:21:46.920 --> 00:21:48.920
طالما إنتوا هتقضوها إسقاطات ومقارنات

00:21:49.060 --> 00:21:50.820
لو افترضنا إن التتار ده يبقى هو

00:21:50.820 --> 00:21:54.560
الفساد - الجهل - الفقر - الخوف - المرض - الفشل - القمع

00:21:54.560 --> 00:21:56.200
وإن سيف الدين قطز ده هو

00:21:56.200 --> 00:22:00.680
القائد اللي عنده فكر ورؤية وخطة عنده إرادة وعزيمة وحرص على بلده

00:22:00.680 --> 00:22:02.260
مش على نفسه ولا روحه وفلوسه

00:22:02.260 --> 00:22:03.840
وإن ركن الدين بيبرس ده يبقى

00:22:03.840 --> 00:22:06.260
الشخص الكفء اللي عنده قدرات وإمكانيات

00:22:06.260 --> 00:22:08.060
واللي لما بلده فتحتله دراعتها

00:22:08.060 --> 00:22:09.960
متأخرش ثانية عن تقديم كل ده

00:22:09.960 --> 00:22:12.340
ويقدم روحه تحت رجل بلده لما احتاجته

00:22:12.340 --> 00:22:14.280
ولو افترضنا إن العز بن عبد السلام هو

00:22:14.280 --> 00:22:16.580
الشيخ أو العالم أو المفتي

00:22:16.580 --> 00:22:18.440
اللي ميهموش كتير غير حاجة واحدة

00:22:18.440 --> 00:22:21.060
إنه يقول الحق حتى لو كان كلامه ضد الحاكم

00:22:21.060 --> 00:22:23.600
عشان كده فاد بلده وشعبه ومضيعهمش

00:22:23.600 --> 00:22:25.820
ونيجي بقى لأهم حاجة في القصة بصراحة

00:22:25.820 --> 00:22:27.520
عمود الخيمة..

00:22:27.520 --> 00:22:28.780
لا لا لأ.. ده $#% ده

00:22:28.920 --> 00:22:30.920
أنا أقصد الشعب.. عمود الخيمة اللي بجد

00:22:31.080 --> 00:22:33.880
مهما كان قطز حاكم عظيم وبيبرس قائد قوي

00:22:33.880 --> 00:22:36.280
والعز بن عبد السلام عالم بيدافع عن الحق

00:22:36.280 --> 00:22:38.280
لو الشعب في البلوظة.. فشكراً

00:22:38.280 --> 00:22:40.120
يعني أهم حاجة إن الشعب يكون

00:22:40.120 --> 00:22:42.520
عظيم.. وقوي.. وبيقول كلمة الحق ومبيخافش

00:22:42.660 --> 00:22:44.660
ساعتها حط في بطنك بطيخة صيفي

00:22:44.760 --> 00:22:48.160
واحد لماح دلوقتي يقولي إيه ده.. إنت اشتغلتنا يا عم بكر!

00:22:48.160 --> 00:22:50.060
إنت كاتب عنوان الحلقة خط أحمر

00:22:50.060 --> 00:22:52.060
ولا كلمتنا عن أي خطوط حمرا ولا بتاع

00:22:52.060 --> 00:22:54.360
إيه ده؟! إنت كنت مستنيني أكلمك عن سرت والجفرة!

00:22:54.360 --> 00:22:56.400
يا راجل ميصحش كده.. تصدق زعلتني منك

00:22:56.460 --> 00:22:58.060
إحنا بنحب نجيب لكم الزتونة

00:22:58.140 --> 00:23:00.140
فلما أحكيلك عن وضع سيء جدا كنا فيه

00:23:00.260 --> 00:23:01.640
هتقولي ما إحنا في وضع سيء برضه

00:23:01.640 --> 00:23:05.280
هقولك يبقى المغزى إني أحكيلك اللي مش موجود دلوقتي

00:23:05.280 --> 00:23:07.660
اللي إنت مش شايفه قدامك حالياً.. وهو..

00:23:07.660 --> 00:23:09.440
إنه لازم ييجي يوم ويتبدل الحال

00:23:09.440 --> 00:23:12.120
يبقى هنا الخط الأحمر إيه؟ هو اليأس والتفاؤل

00:23:12.140 --> 00:23:14.200
لا احنا هنعدي ناحية اليأس ونستسلم

00:23:14.320 --> 00:23:16.340
ولا هنسمح لليأس إنه يعدي خط التفاؤل

00:23:16.340 --> 00:23:18.120
الأمل.. خط أحمر

00:23:18.120 --> 00:23:20.400
إيماننا بنفسنا وقدراتنا الحقيقة.. خط أحمر

00:23:20.400 --> 00:23:23.640
معرفتنا بنفسنا إننا كبار وكتير.. خط أحمر

00:23:23.640 --> 00:23:26.140
إحنا الشعب المصري لا عمرنا كنا صغار ولا قليلين

00:23:26.140 --> 00:23:29.940
شفنا كتير.. وعايشنا كتير.. ومرت علينا ظروف زفت كتير

00:23:29.940 --> 00:23:31.640
بس اليأس كان خط أحمر

00:23:31.640 --> 00:23:34.320
في الوقت اللي كان التتار مبهدل العالم العربي والإسلامي

00:23:34.320 --> 00:23:36.800
ولا الاحتلال سارق فلسطين والجولان وسينا

00:23:36.800 --> 00:23:39.260
قلنا الخضوع خط أحمر لا يمكن نعديه

00:23:39.260 --> 00:23:41.180
والمقاومة وتحرير أرضنا والدفاع عنها

00:23:41.180 --> 00:23:44.220
وعن حقوقنا خط أحمر لا يمكن نسمح لحد يعديه

00:23:44.220 --> 00:23:47.720
هو ده من الآخر الخط الأحمر اللي لازم نكون عارفينه

00:23:47.720 --> 00:23:49.160
عارفين إيه.. خط أحمر..

00:23:49.200 --> 00:23:50.880
زر أحمر.. زرار أحمر

00:23:50.880 --> 00:23:52.580
في الجنب كده.. مكتوب عليه سبسكرايب

00:23:52.580 --> 00:23:54.880
اللي هو إنك تروح تشترك دلوقتي في خمسة بالمصري على يوتيوب

00:23:54.880 --> 00:23:56.080
وتشارك الحلقة دي مع صحابك

00:23:56.080 --> 00:23:57.460
وتشوف كل حلقاتنا اللي فاتت

00:23:57.540 --> 00:23:59.760
وإنت كلك طاقة وأمل وتفاؤل

00:23:59.760 --> 00:24:01.060
تستنانا حلقة جديدة الخميس اللي الجاي

00:24:02.200 --> 00:24:02.700
سلام

