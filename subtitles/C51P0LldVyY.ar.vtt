WEBVTT
Kind: captions
Language: ar

00:01:17.460 --> 00:01:18.080
السلام عليكم

00:01:18.080 --> 00:01:21.400
25 ألف مشروع قومي في 6 سنين بس

00:01:21.400 --> 00:01:24.380
25 ألف مشروع قومي في عهد الريّس لوحده

00:01:24.380 --> 00:01:27.480
25 ألف مشروع قومي عشان مصر وشعبها

00:01:27.480 --> 00:01:30.120
فكمل بقى واتفرج معانا على الحلقة دي لآخر ثانية

00:01:30.120 --> 00:01:32.000
عشان من حقنا نفتخر ونفرح ونرقص

00:01:32.000 --> 00:01:35.160
وكمان نصالح الناس اللي زعلت مننا بسبب الحلقة اللي فاتت

00:01:35.160 --> 00:01:37.560
عشان اتكلمنا وعرضنا 4 إنجازات بس للريّس

00:01:37.560 --> 00:01:40.240
إحنا بنراضي الناس دي ونقولهم حقكم علينا

00:01:40.240 --> 00:01:41.880
حقك عليا.. متزعلش مني يا صاحبي

00:01:41.880 --> 00:01:43.500
احنا جايين النهارده عشان نصالحك

00:01:43.500 --> 00:01:47.260
ونتكلم عن 25 ألف مشروع قومي وفي حلقة واحدة بس!

00:01:47.260 --> 00:01:49.240
ما هو بصراحة طالما الإنجاز بالحجم ده

00:01:49.240 --> 00:01:51.240
يبقى لازم نكون موضوعيين ومهنيين

00:01:51.240 --> 00:01:53.800
ولازم نتكلم بصراحة.. زي ما عودناكم يعني

00:01:53.800 --> 00:01:56.000
ما هو والله لا هينفع نشتغلكم ولا نخدعكم

00:01:56.000 --> 00:01:58.160
ولا نخبي عنكم الحقيقة ولا نكذب عليكم

00:01:58.160 --> 00:02:01.600
أو نقول كلمة نرضي بيها فلان ولا علان زي للأسف ما كتير بيعملوا

00:02:01.600 --> 00:02:03.600
25 ألف مشروع قومي

00:02:03.600 --> 00:02:05.600
((في الخلفية أغنية: والله وعملوها الرجالة))

00:02:05.600 --> 00:02:07.160
ورفعوا راس مصر بلدنا

00:02:07.160 --> 00:02:09.920
ووقفوا وقفة رجالة مبروك لمصر ولولادنا

00:02:09.920 --> 00:02:12.660
لما اتكلمنا في حلقة إنجاز ريس عن الإنجازات

00:02:12.660 --> 00:02:14.660
ففي ناس زعلت! اللي يقولك إنت بتطبل

00:02:14.660 --> 00:02:17.280
واللي يقولك إزاااي متتكلمتش عن الإنجاز الفلاني

00:02:17.280 --> 00:02:19.760
واللي يقولك متقارنش مصر بأي دولة تانية

00:02:19.760 --> 00:02:21.340
عشان دي مقارنة غلط وظالمة

00:02:21.340 --> 00:02:23.660
ماشي يا عم.. امشي يا دول يا تانية يا وحشة..

00:02:23.660 --> 00:02:25.840
تمام كده.. كلامكم على راسنا.. تعالولي بقى..

00:02:25.840 --> 00:02:29.700
طالما ده موسم "الإنجازات" فإحنا لازم هنتكلم عنها.. ولازم نقيمها..

00:02:29.700 --> 00:02:32.980
فطبيعي بالنسبة لتقييم أداء الريس والحكومة في أي حتة..

00:02:32.980 --> 00:02:36.620
بلاش أي حتة.. في أم الدنيا مصر.. فالناس هتتقسم 4 أنواع

00:02:36.620 --> 00:02:39.120
أول نوع اللي هيشوف إن الريس بيخرب البلد.. وبس

00:02:39.120 --> 00:02:42.060
وإنه معملش ولا هيعمل ولا ليه أي إنجاز

00:02:42.060 --> 00:02:43.260
ودول ملناش دعوة بيهم

00:02:43.260 --> 00:02:46.040
تاني نوع.. اللي شايف إن شخبطة الريس على الورق اللي قدامه

00:02:46.080 --> 00:02:48.840
وهو سرحان في السقف هي رسم كروكي للمستقبل

00:02:48.840 --> 00:02:51.480
وإن "خورم" الأوزون اتلحم بسبب توجيهات الريس

00:02:51.480 --> 00:02:53.140
ودول ملناش دعوة بيهم

00:02:53.140 --> 00:02:55.740
تالت نوع.. دي ناس تقولك.. هو صحيح معملش

00:02:55.740 --> 00:02:59.100
بس يعني هو في إيده إيه؟ ده مستلم البلد بايظة.. وإحنا شعب أ أ..

00:02:59.100 --> 00:03:02.520
هوووش... دول هنحبسهم في الأوضة مع المعلم

00:03:02.520 --> 00:03:04.780
أو هنحبسهم  مع الاتنين دول

00:03:04.900 --> 00:03:06.900
رابع نوع بقى.. النوع الرايق ده

00:03:06.900 --> 00:03:09.920
الناس اللي شايفة إن الريّس ليه إنجازات وليه إخفاقات

00:03:09.920 --> 00:03:10.880
دي بقى الناس...

00:03:10.880 --> 00:03:12.740
اللي برضه ملناش دعوة بيهم

00:03:12.740 --> 00:03:13.980
أما بقى بخصوص خامس نوع..

00:03:13.980 --> 00:03:14.980
خـمـســــة بالـمـصــــري

00:03:14.980 --> 00:03:16.620
اللي هو بنجيب الزتونة من الآخر

00:03:16.620 --> 00:03:20.000
إحنا جايين النهارده ندردش خمسة كده مع بعض ونسأل

00:03:20.000 --> 00:03:21.080
هو يعني إيه مشروع؟

00:03:21.080 --> 00:03:22.420
ويعني إيه قومي؟

00:03:22.420 --> 00:03:23.400
ويعني إيه إنجاز؟

00:03:23.400 --> 00:03:26.760
وإيه الحاجات اللي تخليني أقول ده مشروع قومي.. ده إنجاز..

00:03:26.760 --> 00:03:29.720
عشان منظلمش حد ولا نقلل من شغله وتعبه

00:03:29.720 --> 00:03:34.320
وبرضه.. عشان مش أي واحد كح كحة ولا تف تفة تيجي تقولي ده إنجاز

00:03:34.320 --> 00:03:37.340
الحلقة دي دسمة شوية معلش .. فكباية شايك وصحصح معانا

00:03:37.340 --> 00:03:38.740
وعشان نخش في الموضوع على طول

00:03:38.740 --> 00:03:40.220
من غير رغي وفي الإنجاز

00:03:40.220 --> 00:03:41.220
فخمسة بقى كده

00:05:13.180 --> 00:05:14.260
أحلى مسا على عيونك

00:05:14.260 --> 00:05:17.500
بما إننا هنتكلم عن مصر.. عن الشّعب.. والريّس.. والحكومة

00:05:17.500 --> 00:05:21.920
فهنتكلم من خلال دستور مصر.. الوثيقة اللي بتحكم وبتنظم العلاقة بين

00:05:21.920 --> 00:05:26.200
صاحب البلد "الشعب" وبين اللي شغالين عنده اللي هم الريّس والحكومة

00:05:26.200 --> 00:05:29.420
وعشان نتكلم عن الإنجازات عن 25 ألف مشروع قومي

00:05:29.420 --> 00:05:30.920
ومنقارنش مصر ببلد تانية

00:05:30.920 --> 00:05:33.640
تعالا نشوف دستور مصر بلدنا بيقول إيه..

00:05:33.640 --> 00:05:35.640
واللي هيقولي يعني هي البلد ماشية بالدستور

00:05:35.640 --> 00:05:37.540
هقوله.. أومال لو مش ماشية بالدستور ماشية بإيه؟

00:05:37.540 --> 00:05:39.440
عايز تعرف ماشية بإيه؟.. اتفرج معانا لآخر الحلقة

00:05:39.440 --> 00:05:42.260
ونحب نطمنكم إننا قرينا كل تعليقاتكم على الحلقة اللي فاتت

00:05:42.260 --> 00:05:44.160
اللي بعض الناس نشرت فيها إنجازات

00:05:44.160 --> 00:05:46.460
على أساس بيحرجونا يعني وإننا بنفتري على الريس

00:05:46.460 --> 00:05:49.240
وقرينا أخبار ومقالات كتير ومنشورات على فيسبوك

00:05:49.240 --> 00:05:51.940
منشورات طويلة.. طويلة جداً.. مليانة إنجازات

00:05:51.940 --> 00:05:55.720
واتفرجنا على فيديوهات فرتكت الباقة وكلها بتتكلم عن إنجازات الريّس

00:05:55.720 --> 00:05:58.200
لــكــــن.. فيديو واحد بس اللي هنعتمده

00:05:58.200 --> 00:06:00.020
عشان محدش يشكك في كلامنا

00:06:00.020 --> 00:06:02.020
وهو اللي نشره التليفزيون الحكومي المصري

00:06:02.020 --> 00:06:04.980
أكد فيه إن الريس عمل 25 ألف إنجاز

00:06:04.980 --> 00:06:09.560
25 ألف مشروع قومي.. "مشروع قومي" في 6 سنين

00:06:09.560 --> 00:06:11.960
فياريت بس قبل ما أي حد يحلو علينا في التعليقات

00:06:11.960 --> 00:06:14.520
أو قبل ما تتشاقى وتكتب كومنت تفتكر إنك بيه هتبقى

00:06:14.520 --> 00:06:16.520
بطل قومي والواد اللي مجبتوش ولادة

00:06:16.520 --> 00:06:19.120
اتفرج كويس.. خد وقتك.. ابحث ودور

00:06:19.120 --> 00:06:20.860
واتعب زي ما فريق "خمسة بالمصري" عمل

00:06:20.860 --> 00:06:22.860
عشان فريق العمل اللي بحوشه عنكم كتير

00:06:22.860 --> 00:06:25.320
اتفق معايا قبل الحلقة إن بعد التعب ده كله..

00:06:25.320 --> 00:06:28.020
اللي هيتعولـ# في التعليقات ونلمحه.. هنمرجحه

00:06:28.020 --> 00:06:29.440
((فيديو جانبي: نخش في الموضوع على طول))

00:06:29.440 --> 00:06:30.140
نخش في الموضوع

00:06:30.140 --> 00:06:33.100
الريّس عرض إنجازاته اللي هي 25 ألف مشروع قومي

00:06:33.100 --> 00:06:36.560
في 10 قطاعات مختلفة.. هنتكلم عنهم كلهم.. وزيادة

00:06:36.560 --> 00:06:39.660
عشان في إنجازات تانية التليفزيون والريس نفسه مجبهمش..

00:06:39.660 --> 00:06:40.740
بس إحنا هنجبهم..

00:06:40.740 --> 00:06:42.900
وطالما الريس والحكومة هم اللي قالوا مشروع قومي

00:06:42.900 --> 00:06:45.920
فهنجاوب دلوقتي على سؤال إيه هو المشروع القومي؟

00:06:45.920 --> 00:06:50.140
وعشان نقرب الصورة لما يستحق إننا نطلق عليه مشروع قومي..

00:06:50.140 --> 00:06:51.980
فخد عندك الأمثلة دي من واقعنا

00:06:51.980 --> 00:06:54.340
مقاومة بريطانيا.. وطرد المحتل بره بلادنا

00:06:54.340 --> 00:06:57.060
قبل وبعد ثورة يوليو 52.. كان مشروع قومي

00:06:57.060 --> 00:06:59.060
تأميم قناة السويس وبناء السد العالي

00:06:59.060 --> 00:07:01.500
يعتبروا الاتنين مع بعض مشروع قومي

00:07:01.500 --> 00:07:03.500
واخد بالك مع بعض مش كل واحد لوحده

00:07:03.500 --> 00:07:05.880
معارك تحرير سيناء وحرب أكتوبر 73

00:07:05.880 --> 00:07:08.340
كلها على بعضها كده اسمها مشروع قومي

00:07:08.340 --> 00:07:09.880
يبقى هنا معنى المشروع القومي

00:07:09.880 --> 00:07:13.000
إنه مشروع من الشعب.. كل الشعب.. وإلى الشعب

00:07:13.000 --> 00:07:15.920
ومعمول عشان يحرر قرار البلد ويقويها اقتصاديا

00:07:15.920 --> 00:07:18.760
يعني فيه عائدات ومنافع مباشرة وغير مباشرة

00:07:18.760 --> 00:07:20.420
على كل الناس.. كل الشعب

00:07:20.420 --> 00:07:22.680
منافع ضخمة هتعود على الناس والبلد

00:07:22.680 --> 00:07:25.780
وفق رؤية واضحة واستراتيجات وخطط معلنة

00:07:25.780 --> 00:07:28.220
واللي فات ده مش كلامي ولا تأليفي ولا رأيي الشخصي

00:07:28.220 --> 00:07:30.220
ده اللي كتبه وأكد عليه أكثر من شخص وجهة

00:07:30.220 --> 00:07:31.780
هنذكر منهم على سبيل المثال لا الحصر

00:07:31.780 --> 00:07:33.780
الأستاذ محمد نوار الكاتب الصحفي

00:07:33.780 --> 00:07:35.780
والأستاذ عمرو عادلي الباحث في مركز كارنيجي

00:07:35.780 --> 00:07:37.780
اللي رغم ثنائه على كتير من أعمال الحكومة

00:07:37.780 --> 00:07:41.500
إلا إنه أكد إن مصر دلوقتي مفيهاش "المجال العام والنظام"

00:07:41.500 --> 00:07:45.260
اللي يخلي عندها أصلاً "مشروع سياسي قادر يعمل مشروع قومي"

00:07:45.260 --> 00:07:47.060
بس استنوا كده.. بحسب الكلام ده..

00:07:47.060 --> 00:07:49.060
فتقريباً كده مصر محصلش فيها

00:07:49.060 --> 00:07:51.580
ولا مشروع قومي واحد طول 6 سنين فاتوا!!

00:07:51.580 --> 00:07:54.380
إلا إذا اعتبرنا إن التفريعة مشروع قومي.. أحييه يعني

00:07:54.380 --> 00:07:56.700
أومال يعني إيه المشروعات "القومية" اللي بيعملها الريس دي؟!

00:08:45.120 --> 00:08:47.400
آآآآآه.. هو ده بقى المشروع "القومي"

00:08:47.400 --> 00:08:49.720
يعني الريّس يفضل "يقوم" بقى في الناس اللي حواليه

00:08:49.720 --> 00:08:51.420
عملت إيه يا كامل؟.. فكامل يقوم

00:08:51.420 --> 00:08:52.940
إيه الأخبار يا علي؟.. فعلي يقوم

00:08:52.940 --> 00:08:54.540
تمام يا بهاء؟.. فبهاء يقوم

00:08:54.600 --> 00:08:56.260
كده صح.. ومتسق مع الدستور برضه

00:08:56.260 --> 00:08:58.500
لأ مش الدستور المصري لأ.. دستور الأستاذ حسين الجسمي

00:08:58.500 --> 00:09:00.500
قوم نادي على الصعيدي وابن عمه البورسعيدي

00:09:00.500 --> 00:09:02.680
((في الخلفية أغنية: ابن عمه البورسعيدي.. والشباب..))

00:09:02.680 --> 00:09:05.500
يعني سياسة الريس واضحة من أول أغنية.. قصدي من أول يوم أهوه

00:09:05.500 --> 00:09:06.160
أومال إيه بقى!

00:09:06.160 --> 00:09:07.560
بعد فقرة الهيخو هيخو دي

00:09:07.560 --> 00:09:09.120
واللي شرحنا فيها يعني إيه مشروع قومي

00:09:09.120 --> 00:09:12.120
نيجي بقى لمعنى كلمة إنجاز.. نجهز عليه بالمرة

00:09:12.120 --> 00:09:12.780
نوضحه يعني

00:09:12.780 --> 00:09:15.080
الإنجاز في بعض المعاجم معناه: إتمام الشيء

00:09:15.080 --> 00:09:16.620
بس كده.. لا أكتر ولا أقل

00:09:16.620 --> 00:09:18.900
يعني مجرد إنك تعمل حاجة مطلوبة منك

00:09:18.900 --> 00:09:20.820
فإنت أنجزتها.. بس هو ده الإنجاز

00:09:20.820 --> 00:09:23.020
يعني ابنك لما يعمل الواجب بتاعه فهو إنجاز!

00:09:23.020 --> 00:09:25.840
حضرتك لما بتاخد كيس الزبالة وإنت نازل فإنت عملت إنجاز!

00:09:25.840 --> 00:09:27.580
فهل حضرتك بتيجي في ذكرى جوازكم

00:09:27.580 --> 00:09:30.280
تقف كده وتشغل موسيقى سهر الليالي في الخلفية لمراتك

00:09:30.280 --> 00:09:33.460
وتقولها أنا رميت 25 ألف كيس زبالة من يوم ما اتجوزنا!

00:09:33.460 --> 00:09:35.100
هتبصلك كده من فوق لتحت وتقولك

00:09:35.100 --> 00:09:36.480
طب أومال كنت أنا اللي هرميهم يعني!

00:09:36.480 --> 00:09:38.360
قوم قوم قوم قوم.. قوم خد الكيس اللي جوه ده

00:09:38.360 --> 00:09:39.920
ومتنساش بامبرز الواد ع الحوض خده معاك بالمرة

00:09:39.920 --> 00:09:42.400
يعني الإنجاز معناه إنك مجرد عملت حاجة

00:09:42.400 --> 00:09:45.420
لكــــن.. في معنى شايع للإنجاز كلنا بنتعامل بيه

00:09:45.420 --> 00:09:46.900
إن مثلا عملت حاجة فوق العادة

00:09:46.900 --> 00:09:48.900
أو عملت حاجة بدلت الحال للأحسن

00:09:48.900 --> 00:09:51.720
أو عملت عمل عظيم وكبير.. فهنا بقى اللحظة

00:09:51.720 --> 00:09:54.420
اللي هنحط فيها الريس على مسطرة الدستور

00:09:54.420 --> 00:09:56.900
قدامنا 10 قطاعات قالوا فيهم الإنجازات

00:09:56.900 --> 00:09:58.140
اللي في الفيديو بتاع التليفزيون المصري

00:09:58.140 --> 00:10:01.820
في قطاعي الصحة والتعليم تم فيهم 4660 مشروع قومي

00:10:01.820 --> 00:10:03.140
فوكك بقى من كلمة قومي خلاص

00:10:03.140 --> 00:10:05.580
نجيب الدستور.. في أكثر من 15 مادة دستورية

00:10:05.580 --> 00:10:06.540
أرقامها ظاهرة جانبي أهي

00:10:06.540 --> 00:10:08.180
بتقول إن الحكومة "ملزمة"

00:10:08.180 --> 00:10:10.920
بتوفير كافة الخدمات الصحية والتعليمية لكل المواطنين

00:10:10.920 --> 00:10:13.760
بشكل متساوي دون تفرقة فيما بينهم

00:10:13.760 --> 00:10:14.880
طب خد عندك كمان

00:10:14.880 --> 00:10:17.480
ده الحكومة ملزمة بتوفير رعاية صحية متكاملة

00:10:17.480 --> 00:10:19.800
وفقاً لمعايير الجودة.. يعني مش أي خدمة والسلام

00:10:19.800 --> 00:10:22.620
وكمان ملزمة إنها تخصص نسبة إنفاق على الصحة

00:10:22.620 --> 00:10:24.620
لا تقل عن 3% من إجمالي الناتج القومي

00:10:24.620 --> 00:10:26.760
وخلي بالك الـ3% دي قليلة.. فالدستور بيقول

00:10:26.760 --> 00:10:32.300
إن الحكومة ملزمة بإنها تزود نسبة الـ3% لحد ما توصل للمعدلات العالمية

00:10:32.300 --> 00:10:35.420
أهو الدستور بتاع الريس أهوه.. هو اللي بيقارن مصر بدول العالم

00:10:35.420 --> 00:10:37.180
وإنت مش فالح غير إنك تيجي عليا وتقفش

00:10:37.180 --> 00:10:40.360
يعني من الآخر أي مشروع أو بناء أو خدمات بتتقدم

00:10:40.360 --> 00:10:42.980
في الصحة والتعليم هي بتم وفق الدستور

00:10:42.980 --> 00:10:46.020
اللي الحكومة ملزمة تعمل بيه.. يعني مش "إنجاز" ولا حاجة

00:10:46.020 --> 00:10:48.020
زي ما ابنك في ابتدائي مثلاً كده ييجي يعمل الواجب

00:10:48.020 --> 00:10:50.020
بتاع اليوم الدراسي.. مش بيروح تاني يوم المدرسة

00:10:50.020 --> 00:10:52.680
يكسر الباب على مدير المدرسة ويقوله إديني شهادة البكالوريا

00:10:52.680 --> 00:10:54.320
لا عادي بيروح يقعد وسط صحابه

00:10:54.320 --> 00:10:56.780
والمدرسة بتراجع الواجب وتقوله دي صح ودي غلط

00:10:56.780 --> 00:10:58.880
فاكر لما دكتور طلب من الريس زيادة المرتبات

00:10:58.880 --> 00:11:01.300
ولا بدل العدوى في مؤتمر.. والريس رد قاله منين!

00:11:01.300 --> 00:11:03.380
تعرف إن الرد ده مخالف للدستور

00:11:03.380 --> 00:11:06.560
عشان الدستور بيلزم الحكومة بتحسين أوضاع الأطباء والمعلمين

00:11:06.560 --> 00:11:08.920
اللي هم أحد أركان قطاعي الصحة والتعليم

00:11:08.920 --> 00:11:12.620
يعني حتى أي تحسين في رواتبهم وبدلاتهم ومعاشاتهم ميعتبرش إنجاز

00:11:12.620 --> 00:11:14.620
نكمل.. وخد التقيلة بقى يا صاحبي

00:11:14.620 --> 00:11:18.720
عارف نظام "التأمين الصحي الشامل" اللي اتقدملك على إنه إنجاز قومي

00:11:18.720 --> 00:11:20.900
لا أبداً.. هو برضه موجود في المادة 18

00:11:20.900 --> 00:11:23.740
إن الحكومة ملزمة بتنفيذه على كل المصريين

00:11:23.740 --> 00:11:25.300
يعني مش فضلة خير حد على الشعب

00:11:25.300 --> 00:11:26.020
ده حــقــهــم

00:11:26.020 --> 00:11:27.040
إيه.. قول تاني كده؟

00:11:27.060 --> 00:11:27.560
حقهم!

00:11:27.560 --> 00:11:29.220
أيوة يا زي ما سمعت ده حقك!

00:11:29.220 --> 00:11:31.720
حقك يتعملك أحسن مستشفى وأحسن مدرسة

00:11:31.720 --> 00:11:34.340
وأحسن وحدة صحية وأحسن فصل وأحسن مناهج

00:11:34.340 --> 00:11:36.340
حقك.. فاهم يعني إيه حقك

00:11:36.340 --> 00:11:38.620
حقك الطبيعي والإنساني والدستوري كمان

00:11:38.620 --> 00:11:40.380
واللي مش عاجبه يخبط دماغه في الحيط

00:11:40.380 --> 00:11:41.380
ويسيب البلد دي ويمشي

00:11:41.380 --> 00:11:43.660
محدش يتفضل علينا.. على الشعب صاحب البلد

00:11:43.660 --> 00:11:44.540
بإنه بيقدمله "حقوقه"

00:11:44.540 --> 00:11:46.440
إنت يا عم بتديني حقي وعمال تتأنعر

00:11:46.440 --> 00:11:48.260
وتقولي عاملك إنجاز ومشروعات قومية

00:11:48.260 --> 00:11:49.900
دي حقوقي يا عم.. أبسط حقوقي

00:11:49.900 --> 00:11:53.400
الإنجاز يا سطى لما تقولي إن عندنا أكبر مستشفى في الشرق الأوسط

00:11:53.400 --> 00:11:54.900
أو أفضل مستشفى في إفريقيا

00:11:54.900 --> 00:11:58.300
واحد يقولك بس.. وقعت يا جميل.. مؤشر "ويب ميتريكس" العالمي

00:11:58.300 --> 00:12:00.960
قال إن أفضل 50 مركز طبي في إفريقيا منهم 12 مركز في مصر

00:12:00.960 --> 00:12:04.880
أقولك صحيح.. عندك حق وبعيداً عن إن التقرير ده كان في 2015

00:12:04.880 --> 00:12:08.060
بس تعالا أقولك إن المركز الطبي رقم واحد إفريقيا

00:12:08.060 --> 00:12:11.440
كان من نصيب دولة "إسواتيني" اللي إنت عمرك ما سمعت عنها أصلا

00:12:11.440 --> 00:12:13.020
وإن رقم 2 مستشفى مصرية

00:12:13.020 --> 00:12:14.200
وهي.. مستشفى الدمرداش

00:12:14.200 --> 00:12:16.040
هتقولي كداااب.. لا يا عم بهزر طبعاً

00:12:16.040 --> 00:12:17.140
قصدي مستشفى أم المصريين

00:12:17.140 --> 00:12:19.140
إيه ده؟ مش هي!.. تبقى أكيد مستشفى حميات إمبابة

00:12:19.140 --> 00:12:20.680
لأ برضه.. طيب خد الحقيقة

00:12:20.680 --> 00:12:23.720
رقم 2 في إفريقيا.. يعني رقم 1 في مصر هي مستشفى السلام "الدولي"

00:12:23.720 --> 00:12:25.000
وهي مستشفى انترناشونال

00:12:25.000 --> 00:12:27.880
يعني حضرتك لو لمحت مكتب الاستقبال بتاعها من بعيد

00:12:27.880 --> 00:12:28.780
يبقى أمك داعيالك

00:12:28.780 --> 00:12:31.900
نقول تاني.. مش الإنجاز إن يبقى عندك جامعة..لأ

00:12:31.900 --> 00:12:35.100
الإنجاز إن جامعتي تبقى من أفضل 100 جامعة عالمياً

00:12:35.100 --> 00:12:39.420
بلاش 100 جامعة.. خليها من 200.. خليها من أفضل 500 جامعة!

00:12:39.420 --> 00:12:43.660
لكن الواقع إن جامعة القاهرة تصنيفها عالمياً  668

00:12:43.660 --> 00:12:45.940
والسادسة إفريقياً.. يعني حتى مش الأولى

00:12:45.940 --> 00:12:48.180
السادسة.. وأول 5 جامعات من جنوب إفريقيا

00:12:48.180 --> 00:12:50.940
اللي إحنا قطعناهم في بوركينا فاسو.. ههه ههه

00:12:51.120 --> 00:12:52.020
نرجع للدستور..

00:12:52.020 --> 00:12:52.720
بصوا..

00:12:52.720 --> 00:12:56.080
أنا هخلي الناس اللي بتهاجمنا في التعليقات دي تطالب بإلغاء الدستور

00:12:56.080 --> 00:12:57.840
لما تيجي تقولي إن إنجازاتك في

00:12:57.840 --> 00:13:02.540
قطاع الإسكان والمرافق وتطوير العشوائيات 1426 مشروع قومي

00:13:02.540 --> 00:13:04.780
هقولك معلش.. مكانش ينعز.. نجيب الدستور

00:13:04.780 --> 00:13:07.460
في أكثر من 10 مواد دستورية.. أرقامها ظاهرة جانبي أهي

00:13:07.460 --> 00:13:10.600
بتلزم الحكومة بتوفير سبل الحياة الكريمة للمواطنين

00:13:10.600 --> 00:13:13.880
وتحقيق العدالة الاجتماعية والرخاء ورفع مستوى المعيشة

00:13:13.880 --> 00:13:18.520
وإن الحكومة تكفل للمواطن حقه في المسكن "الملائم والآمن والصحي"

00:13:18.520 --> 00:13:21.380
أما المادة 78 بالذات فهي بتلزم الحكومة

00:13:21.380 --> 00:13:25.060
يعني غصب عنك يا حكومة لازم.. لازم تقضي على مشكلة العشوائيات

00:13:25.060 --> 00:13:26.980
وتلزمها كمان بتوفير بديل

00:13:26.980 --> 00:13:29.460
وتحسين نوعية الحياة للمواطنين في العشوائيات

00:13:29.460 --> 00:13:33.140
يعني من الآخر.. ابلع ريقك وحط لسانك جوه بوقك ومتقعدش تقولنا

00:13:33.140 --> 00:13:35.120
إنت مش شايف المدن الجديدة اللي بتتبني!

00:13:35.120 --> 00:13:37.700
إنت مش شايف العشوائيات اللي بقت مدن نضيفة

00:13:37.700 --> 00:13:38.800
عشان ساعتها هقولك

00:13:38.800 --> 00:13:40.140
خد كيس الزبالة وإنت نازل!

00:13:40.140 --> 00:13:43.700
ده دور الحكومة يا حبيبي.. شغلها.. الهووم ورك بتاعها يعني.. الواجب

00:13:43.700 --> 00:13:45.260
يعني لو معملتوش تتحاسب عليه

00:13:45.260 --> 00:13:48.000
تتمد على إيدها.. وتتعبط على.. إيدها

00:13:48.000 --> 00:13:48.880
وكله بالدستور

00:13:48.880 --> 00:13:51.660
لما تيجي تقولي إن تفريعة قناة السويس مشروع قومي وإنجاز

00:13:51.660 --> 00:13:54.460
على الرغم إننا جبنا وبالأرقام والمصادر في الحلقة اللي فاتت

00:13:54.460 --> 00:13:55.640
إنها واقفة علينا بخسارة..

00:13:55.640 --> 00:13:59.400
إلا إنه يا سيدي حتى لو بمكسب فعادي.. برضه مش إنجاز يعني!

00:13:59.400 --> 00:14:02.000
عشان بعض مواد الدستور أبرزها المادة 43 بتقول

00:14:02.000 --> 00:14:05.620
تلتزم الدولة بحماية قناة السويس و"تنميتها"

00:14:05.620 --> 00:14:09.000
فلما تعمل تفريعة.. فعادي يندرج تحت بند الإلزام بالتنمية

00:14:09.000 --> 00:14:11.460
أما بقى لو حابب تقولنا مشروع قومي وإنجاز

00:14:11.460 --> 00:14:13.200
فإعمل مشروعات كبرى في قطاع القناة

00:14:13.200 --> 00:14:16.380
تحول بيه منطقة القناة لمركز لوجيستي وصناعي عالمي

00:14:16.380 --> 00:14:19.060
زي اللي موجود في "جبل علي" كده عند إخواتنا في الإمارات الشقيقة

00:14:19.060 --> 00:14:20.980
زي إيه.. ده يبقى أحسن وأكبر كمان

00:14:20.980 --> 00:14:22.980
يعني إنت يا ريس.. رايح طوكيو في آخر الدنيا

00:14:22.980 --> 00:14:24.320
تجيب تجربة المدارس اليابانية

00:14:24.320 --> 00:14:26.120
ومش عارف تجيب لنا تجربة جبل علي من أبو ظبي

00:14:26.120 --> 00:14:26.980
ده إنت كل شوية هناك!

00:14:26.980 --> 00:14:28.840
المهم.. وكل اللي فات ده إيه.. مهم

00:14:28.840 --> 00:14:31.800
قيس بقى على كده يا صاحبي كل المشروعات اللي اتقدمت ليك

00:14:31.800 --> 00:14:33.540
على إنها إنجاز أو مشروع قومي

00:14:33.540 --> 00:14:36.560
هتلاقيها كلها عبارة عن "حقـــــك" عزيزي المواطن

00:14:36.560 --> 00:14:39.360
اللي هو أقل ما يمكن أن تقدمه الحكومة ليك

00:14:39.360 --> 00:14:41.560
أقل والله العظيم ما يمكن.. وبالدستور

00:14:41.560 --> 00:14:42.500
يعني تخيل معايا

00:14:42.500 --> 00:14:45.200
أنا مثلاً ملزم أقدملك كل يوم وجبة غداء محترمة

00:14:45.200 --> 00:14:46.480
وجبة غداء إيه؟ محترمة

00:14:46.480 --> 00:14:50.440
فكل يوم أجيبلك وجبة غداء تعبانة.. نص كم..اللي هي أقل من العادية

00:14:50.440 --> 00:14:51.740
وأحيانا مبجبلكش أصلاً..

00:14:51.740 --> 00:14:54.420
وأقولك أنا عامل معاك واجب ولازم تدفع فلوس زيادة.. هاه!

00:14:54.420 --> 00:14:55.840
تقولي ليه يا عم الحاج؟ إحنا مش متفقين!

00:14:55.840 --> 00:14:59.080
أقولك لأ.. أصل أنا عامل معاك إنجاز! وجايبلك لتر حاجة ساقعة!

00:14:59.080 --> 00:15:00.740
لا يابا.. خليلك الحاجة الساقعة

00:15:00.740 --> 00:15:02.480
وإديني حقي اللي هو وجبة الغداء بتاعتي

00:15:02.480 --> 00:15:04.780
زي الاتفاق ما بيقول! زي الدستور ما بيقول!

00:15:04.780 --> 00:15:06.700
يابا أنا #عايز_حقي_وخليلك_الإنجاز

00:15:06.700 --> 00:15:07.420
فمن الآخر كده

00:15:07.420 --> 00:15:10.740
إن الريس والحكومة ينموا قطاع البترول ولا الكهرباء

00:15:10.740 --> 00:15:12.640
ولا يمدوا طرق وكباري ولا يزرعوا أراضي

00:15:12.640 --> 00:15:14.840
ولا يفتحوا مصانع وشركات ومشروعات صغيرة

00:15:14.840 --> 00:15:17.560
ولا غيره.. فكل ده هم ملزمين بيه.. دستورياً

00:15:17.560 --> 00:15:19.380
يعني مش إنجاز ولا فضلة خيرهم

00:15:19.380 --> 00:15:22.220
عملوه على أكمل وجه.. يبقى يعني يشكروا

00:15:22.220 --> 00:15:24.520
نقولها كده من تحت الضرس.. شكراً

00:15:24.580 --> 00:15:26.800
التموين ولا رغيف العيش ولا المعاش

00:15:26.800 --> 00:15:28.720
ولا الـ500 جنيه بتوع العمالة غير المنتظمة

00:15:28.720 --> 00:15:31.440
كل ده فرض عليهم يعملوه للشعب.. مش إنجاز ولا حاجة

00:15:31.520 --> 00:15:34.720
واللي مش قادر يعمله.. أو شايف إنه مش ملزم بيه يتفضل يمشي

00:15:34.720 --> 00:15:36.240
نروح بقى للجزء التالت من الحلقة

00:15:36.240 --> 00:15:38.440
ما هي الحلقة متقسمة أجزاء بس إنت متاخدش بالك

00:15:38.440 --> 00:15:39.580
شغل جوه ده يا شبح

00:15:39.580 --> 00:15:41.040
الجزء التالت بقى يا معلم

00:15:41.040 --> 00:15:45.160
إنجازات ملقناش حد كتير متكلم عنها يا ترى ليه؟

00:16:13.520 --> 00:16:16.660
عشان كده في إنجازات اتنست يا جدعان في وسط الهيصة دي

00:16:16.660 --> 00:16:18.340
أصل الريّس الله أكبر عليه يعني

00:16:18.340 --> 00:16:20.660
من ساعة ما نزل على البلد.. وهو مفرتكها

00:16:20.660 --> 00:16:22.660
مشروعات في كل حتة.. حريقة افتتاحات

00:16:22.660 --> 00:16:26.360
مصانع ومزارع.. جوامع وكنايس.. قصور وفنادق وفلل

00:16:26.360 --> 00:16:27.280
خاربها يعني

00:16:27.280 --> 00:16:30.660
ده احنا ناقص نعمله صفحة على فيسبوك نسميها كل يوم افتتاح للريس

00:16:30.660 --> 00:16:34.440
طبيعي.. يا جدعان له من اسمه نصيب

00:16:34.440 --> 00:16:36.440
يا جدعــــان لـــه مـــن اسمــــه نصييييييب

00:16:36.440 --> 00:16:39.400
فتح يفتح يفتتح افتتاحا.. فهو عبد الفتاح

00:16:39.400 --> 00:16:42.240
عشان كده في إنجازات تاهت في هوجة الافتتاحات دي

00:16:42.240 --> 00:16:44.240
لكن إحنا في "خمسة بالمصري" ميخلصناش

00:16:44.240 --> 00:16:46.000
عشان تعرف بس إننا أحسن من التليفزيون المصري

00:16:46.000 --> 00:16:49.200
خد عندك مثلا إنجاز زي القضاء على الهجرة غير الشرعية

00:16:49.200 --> 00:16:52.940
وزي ما قال الريس.. مفيش مركب واحدة خرجت من مصر من 2016

00:16:52.940 --> 00:16:54.340
والله وعملوها الرجالة!

00:16:54.340 --> 00:16:55.740
((في الخلفية أغنية: ورفعوا راس مصر بلدنا))

00:16:55.740 --> 00:16:56.780
بس ثانية واحدة معلش..

00:16:56.780 --> 00:16:58.720
الصراحة الإنجاز ده مقضاش على الهجرة غير الشرعية

00:16:58.720 --> 00:17:02.440
هو بس منع المراكب تعدي لأوروبا زي ما قادة أوروبا طلبوا

00:17:02.440 --> 00:17:04.320
روح شوف الحلقة 13 من الموسم الأول

00:17:04.320 --> 00:17:08.000
إحنا منعنا الهجرة غير الشرعية بقوة السلاح والإجراءات الأمنية والمراقبة

00:17:08.000 --> 00:17:09.600
وده شيء مطلوب مفيش خلاف عليه

00:17:09.600 --> 00:17:12.080
بس ممعناش أسبابها.. مقضيناش على أسبابها

00:17:12.080 --> 00:17:13.640
اللي هي لسه موجودة زي ما هي

00:17:13.640 --> 00:17:16.880
الجهل والفقر والبطالة والظلم والمرض

00:17:16.880 --> 00:17:20.500
لسة آلاف الشباب المصريين بيفكر وهيفكر وبيحاول يهاجر

00:17:20.500 --> 00:17:22.140
هجرة شرعية ولا غير شرعية!

00:17:22.140 --> 00:17:25.560
لما أكون صنايعي شغال في دمياط وبقيت عاطل! مستني مني إيه؟

00:17:25.560 --> 00:17:27.860
ولا أكون شغال في كفر الشيخ.. شغال في الصيد

00:17:27.860 --> 00:17:30.160
فبدل ما الحكومة تساعدني وتفتحلي مسارات جديدة

00:17:30.160 --> 00:17:32.380
وأنا أكبر وأشغل فيها إخواتي وجيراني وصحابي

00:17:32.380 --> 00:17:34.620
لأ.. إحنا رايحين نعمل مشروع مزارع سمكية

00:17:34.620 --> 00:17:37.000
نحتكر بيه السوق تقريباً وشغال فيها عساكر!

00:17:37.000 --> 00:17:39.800
اللي هم أنا وإخواتي وجيراني وصحابي.. بس ببلاش!

00:17:39.800 --> 00:17:41.160
فلما أبيع صيغة أمي وأهج

00:17:41.160 --> 00:17:43.520
متجيش تلوم عليا بقى إن أنا بهاجر هجرة غير شرعية!

00:17:43.520 --> 00:17:45.440
إنجاز تاني محدش اتكلم عنه

00:17:45.440 --> 00:17:48.220
إنجاز الهجرة الشرعية.. اللي في حالتنا بقى كارثة

00:17:48.220 --> 00:17:50.860
يعني لما أرقام رسمية ومسئولين ومختصين يقولوا

00:17:50.860 --> 00:17:53.700
إن 60 % من أطباء مصر شغالين في السعودية بس!

00:17:53.700 --> 00:17:54.420
إنت متخيل!!

00:17:54.420 --> 00:17:57.120
يعني 40 % بس شغالين في مصر وبقية العالم

00:17:57.120 --> 00:18:00.820
منهم أكثر من 25 ألف طبيب مصري في أمريكا وكندا وأوروبا

00:18:00.820 --> 00:18:02.440
يا خوفي واحد يطلع يقولي ده إنجاز

00:18:02.440 --> 00:18:04.920
إن مصر البلد الأكثر تصديراً للأطباء في العالم

00:18:04.920 --> 00:18:08.200
إنت عارف نسبة العجز في الأطباء عندنا كام؟ أكثر من 35 %

00:18:08.200 --> 00:18:10.360
وفي التمريض النسبة بتوصل 45 %

00:18:10.360 --> 00:18:14.540
يعني المعدل الطبيعي هو طبيب قصاد 300 لحد 500 مواطن

00:18:14.540 --> 00:18:17.160
إحنا عندنا طبيب لكل 1500 مواطن

00:18:17.160 --> 00:18:20.800
تخيل كده مشوار عشان عايز توصله بعربيتك مثلاً محتاج 100 لتر بنزين

00:18:20.800 --> 00:18:24.380
فأنا سمحتلك بس بـ65 لتر ومفيش محطات على الطريق وبقولك إوصل!

00:18:24.380 --> 00:18:26.000
أكيد هتيجي في النص وتقف غصب عنك

00:18:26.000 --> 00:18:27.880
لا والناس عمالة تتكلم عن حال الصحة في مصر

00:18:27.880 --> 00:18:30.560
ما إنت عندك عجز في كل حاجة هتوصل لمستوى كويس إزاي

00:18:30.560 --> 00:18:32.060
هتعمل إنجاز إزاي أصلاً!!

00:18:32.060 --> 00:18:36.140
إييييه.. وإنت عمال تقولي بركب مواسير صرف وبعمل عواميد نور

00:18:36.140 --> 00:18:39.200
عمال تقولي إنجازات طب خد يا عم إنجاز كمان مجبتوش سيرته

00:18:39.200 --> 00:18:40.960
فاكر الدستور ومواده اللي كلمتك عنها..

00:18:40.960 --> 00:18:44.280
في حاجة بقى اسمها ديباجة الدستور اللي هي المقدمة يعني

00:18:44.280 --> 00:18:45.940
اللي هي جزء لا يتجزأ من الدستور

00:18:45.940 --> 00:18:48.440
أول سطر في دستور بلدنا بعد "بسم الله الرحمن الرحيم".. مكتوب

00:18:48.440 --> 00:18:50.340
مصر هبة النيل للمصريين

00:18:50.340 --> 00:18:52.580
ممكن تقولي بقى إيه الإنجاز اللي عملناه في النيل

00:18:52.580 --> 00:18:55.740
وخلي بالك الإنجاز مش إننا ندافع عن النيل ضد إثيوبيا

00:18:55.740 --> 00:18:57.240
ولا إن النيل يبقى نظيف..

00:18:57.240 --> 00:18:59.920
مش الإنجاز إن النيل يوصل لكل مواطن مصري..

00:18:59.920 --> 00:19:01.920
ده حقه واللي بيحصل عكسه للأسف..

00:19:01.920 --> 00:19:05.100
يعني الريس والحكومة بيخالفوا الدستور خاصة المادة 44

00:19:05.100 --> 00:19:08.600
اللي بتؤكد على حق كل مواطن في التمتع بنهر النيل

00:19:08.600 --> 00:19:11.960
يعني قرار الريس بقطع مياه النيل عن المحافظات الساحلية والحدودية

00:19:11.960 --> 00:19:13.540
يبدو إنه مخالف للدستور

00:19:13.540 --> 00:19:17.220
الإنجاز في النيل مش إننا نستفيد بكل قطرة منه

00:19:17.220 --> 00:19:20.520
الإنجاز مثلاً.. إننا نضاعف الاستفادة منه 3 أضعاف على الأقل!

00:19:20.520 --> 00:19:24.480
بالدراسات والبحوث والعلم والتكنولوجيا والترشيد الحكومي والشعبي

00:19:24.480 --> 00:19:25.480
فهمت يعني إيه إنجاز

00:19:25.480 --> 00:19:27.480
المادة 44 بتقول الحكومة ملزمة

00:19:27.480 --> 00:19:29.960
بالحفاظ على حقوق مصر التاريخية في النيل

00:19:29.960 --> 00:19:32.380
يعني جو المفاوضات حوالين التفاصيل الفنية في السد

00:19:32.380 --> 00:19:33.600
ده ميخصناش يا بن عمي!

00:19:33.600 --> 00:19:35.800
إحنا لينا حق تاريخي.. كلمة ورد غطاها

00:19:35.800 --> 00:19:36.840
تعالا إنت بقى اتحايل عليا

00:19:36.840 --> 00:19:39.260
عشان أوافقلك على فكرة السد وتفاصيله الفنية

00:19:39.260 --> 00:19:40.900
مش أنا بلف حواليك وإنت موريني الويل!

00:19:40.900 --> 00:19:43.820
وفي نفس الوقت.. عملنا إنجاز تاني تم تجاهله برضه!

00:19:43.820 --> 00:19:45.900
إننا وبكل الحسم.. بندي الناس حقها

00:19:45.900 --> 00:19:48.880
فنروح ندي أرضنا للسعودية ونقولهم تيران وصنافير بتوعكم

00:19:48.880 --> 00:19:50.020
خد يا عم الحاجة دي تخصك

00:19:50.020 --> 00:19:52.680
ونفرط في أرض وفي ممر مائي مهم جداً

00:19:52.680 --> 00:19:54.500
ونعمل ندوات عشان نثبت إنها سعودية

00:19:54.500 --> 00:19:58.100
ونألف كتب عشان نعر# للسعودية ونقعد نجيب في مصادر ووثائق

00:19:58.100 --> 00:20:00.620
عشان ندي الناس حقها.. يا سلام

00:20:00.620 --> 00:20:03.440
الحكومة اللي ملزمة تحمي البحار والممرات المائية

00:20:03.440 --> 00:20:05.220
زي المادة 45 من الدستور ما بتقول

00:20:05.220 --> 00:20:08.340
تنازلت عن حقول غاز ومياه إقليمية في البحر المتوسط

00:20:08.340 --> 00:20:10.040
وبتدي تيران وصنافير للسعودية

00:20:10.040 --> 00:20:13.740
وبكل الحسم الريس يقول محدش يتكلم في الموضوع ده تاني خلاص

00:20:13.740 --> 00:20:15.400
بصوا.. أنا هوقف كلام على الدستور

00:20:15.400 --> 00:20:18.140
بس في حتة لازم أقولها.. في كل مادة من الدستور كنت بقولك

00:20:18.140 --> 00:20:20.980
تلتزم الحكومة.. بس هي في الدستور مش مكتوبة كده

00:20:20.980 --> 00:20:22.640
مكتوبة.. تلتزم "الدولة"

00:20:22.640 --> 00:20:24.860
وبصراحة هي "الدولة" حاجة و"الحكومة" حاجة تانية

00:20:24.860 --> 00:20:26.180
بس سلو بلدنا غير..

00:20:26.180 --> 00:20:29.480
الحكومة شايفة نفسها الدولة وبتعاملنا على إنها الدولة

00:20:29.480 --> 00:20:33.880
عشان كده مشفناش أي مانع من إننا نستبدل للأمانة كلمة دولة بالحكومة

00:20:33.880 --> 00:20:35.520
بصوا.. خمسة فرفشة بقى

00:20:35.520 --> 00:20:38.280
عشان إحنا قلنا إننا هنحتفل بـ25 ألف مشروع

00:20:38.280 --> 00:20:39.860
أيوة عملنا 25 ألف مشروع

00:20:39.860 --> 00:20:41.060
طبعاً مش مهم أبداً

00:20:41.060 --> 00:20:44.660
إن دين مصر الخارجي في 2013 كان 43 مليار دولار

00:20:44.660 --> 00:20:48.920
ودلوقتي في عهد الريّس دين مصر الخارجي أكثر من 110 مليار دولار

00:20:48.920 --> 00:20:50.300
زي البنك المركزي المصري ما قال

00:20:50.300 --> 00:20:52.320
ولا يهمك يا عم افرح يا شعب وزأطط

00:20:52.320 --> 00:20:56.080
الريس كان بيزود للبلد 11 مشروع قومي مع كل طلعة نهار

00:20:56.080 --> 00:20:59.860
صحيح كان بيزيد جنبهم آلاف المواطنين اللي بيدخلوا تحت بند الفقراء

00:20:59.860 --> 00:21:03.480
واللي نسبتهم هتوصل لـ60% من الشعب زي البنك الدولي ما قال

00:21:03.480 --> 00:21:05.880
وخلي بالك.. مفهوم وتعريف الفقير عند البنك الدولي

00:21:05.880 --> 00:21:07.880
في مصريين كتير يتمنوه أصلاً

00:21:07.880 --> 00:21:10.660
أيوة الريّس ولوحده عمل 25 ألف مشروع

00:21:10.660 --> 00:21:12.380
فعادي يعني.. كل ده وفقاً للدستور

00:21:12.380 --> 00:21:12.980
صحيح

00:21:12.980 --> 00:21:15.300
كنا في بداية الحلقة قولنا إن البلد ماشية بالدستور

00:21:15.300 --> 00:21:17.000
ففي ناس قالت لأ مش ماشية بالدستور!

00:21:17.000 --> 00:21:19.000
طيب لو مش ماشية بالدستور أومال هتمشي بإيه؟

00:21:19.000 --> 00:21:21.560
((فيديو جانبي: بالدهلكة!.. إيـــه؟.. بالدهلكة!))

00:21:21.560 --> 00:21:23.820
طيب بالدهلكة كده نقول الخلاصة يا بن عمي

00:21:23.820 --> 00:21:27.100
أنا كمواطن مصري بقول إني #عايز_حقي_وخليلك_الإنجاز

00:21:27.100 --> 00:21:30.580
إنت كمواطن مصري قول #عايز_حقي_وخليلك_الإنجاز

00:21:30.580 --> 00:21:33.420
أنا كمواطن مصري مش عايز إنجازات أنا عايز حقي وبس..

00:21:33.420 --> 00:21:35.900
ومن عندي زيادة فوق البيعة هقولك شكراً..

00:21:35.900 --> 00:21:37.520
مع إني المفروض مقولهاش.. براحتي

00:21:37.520 --> 00:21:41.660
بس يا عم أنا #عايز_حقي_وخليلك_الإنجاز وفوقيها شكراً

00:21:41.660 --> 00:21:44.320
دون واكتب معانا على هاشتاج #عايز_حقي_وخليلك_الإنجاز

00:21:44.320 --> 00:21:46.320
أنا #عايز_حقي_وخليلك_الإنجاز

00:21:46.320 --> 00:21:48.320
يعني من الآخر أنا كـ"بكر المصري" عايزك

00:21:48.320 --> 00:21:50.160
إنك تروح تشترك دلوقتي في "خمسة بالمصري" على يوتيوب..

00:21:50.160 --> 00:21:52.900
وتشارك الحلقة دي مع صحابك.. وتشوف كل حلقاتنا اللي فاتت

00:21:52.900 --> 00:21:54.900
وتستنانا حلقة جديدة الخميس اللي الجاي

00:21:55.940 --> 00:21:56.440
سلام

00:21:56.980 --> 00:22:01.580
#عايز_حقي_وخليلك_الإنجاز

