WEBVTT
Kind: captions
Language: ar

00:00:00.000 --> 00:00:03.120
غير حياتك مع أسلوب فى دقيقة

00:00:03.120 --> 00:00:06.400
أهلا بيكم في الحلقة رقم ٢٦ من برنامج أسلوب في دقيقة

00:00:06.400 --> 00:00:08.840
اللي بنجاوب فيه على الأسئلة اللي بتجيلنا في كومنتس

00:00:08.840 --> 00:00:10.800
واللي عمرها ما بتكون دقيقة أبدا

00:00:10.800 --> 00:00:13.840
سؤال النهاردة  بمناسبة الدراسة والعودة إلى المدارس

00:00:13.840 --> 00:00:18.480
السؤال ممكن يكون غريب شوية  بس هو بيوصلنا كده وبالصيغ المختلفة دي

00:00:18.480 --> 00:00:20.940
السنة الدراسية هاتبدأ… أعمل إيه؟

00:00:20.940 --> 00:00:23.200
أنا في ثانوية عامة ومش عارف أعمل إيه؟

00:00:23.200 --> 00:00:28.000
أنا في أزهر وعندنا ١٨٢٤ مادة ومش عارف أعمل إيه

00:00:28.000 --> 00:00:31.620
أنا جعان بس مش عارف أطلب أكل إيه…. لأ لأ ده سؤال تاني سيبك منه

00:00:31.620 --> 00:00:36.440
المهم… السؤال ببساطة في دراسة ومذاكرة في الموضوع المفروض تعمل إيه

00:00:36.440 --> 00:00:37.020
وووووووووه

00:00:37.020 --> 00:00:40.960
السؤال ده له إجابتين إجابة قصيرة وإجابة طويلة

00:00:40.960 --> 00:00:44.620
الإجابة القصيرة إقفل الفيديو ده وقوم ذاكر

00:00:44.620 --> 00:00:47.400
وكده إنت زي الفل ومش محتاج باقي الفيديو

00:00:47.400 --> 00:00:52.300
لكن لو إنت مكسل تقفل الفيديو يبقى تعالى بقى أسمعك الإجابة الطويلة

00:00:52.300 --> 00:00:54.540
صوباعك الجميل ده بس على زرار اللايك

00:00:54.540 --> 00:00:59.700
جربه كده بس شوفه شغال ولا لأه… وتعالى نغير تفكيرنا في طرق المذاكرة

00:00:59.700 --> 00:01:02.580
عندنا معلومات مهمة عاوزين نتفق عليها بس الأول

00:01:02.580 --> 00:01:08.000
١- المذاكرة والدراسة ممكن بسهولة جدا تتحول لوقت ممتع ولعبة مسلية جدا

00:01:08.000 --> 00:01:12.180
مهما كان مستواك التعليمي في السنين اللي فاتت… حتى لو كنت راس كرومبة

00:01:12.180 --> 00:01:15.960
٢- ينفع دايما تبدأ مذاكرة ورحلة تفوق من الصفر

00:01:15.960 --> 00:01:21.860
لو بدأت مذاكرة بذكاء وتنظيم من أول السنة (أو من أول لما تشوف الفيديو يعني)

00:01:21.860 --> 00:01:27.500
٣- لما تحول وقت المذاكرة لوقت ممتع هاتستمتع بالدراسة جدا

00:01:27.500 --> 00:01:32.340
وهاتستمتع بالعام الدراسي جدا إكتب النقطة دي علشان ماتنسهاش

00:01:32.340 --> 00:01:36.900
٤- تحويل وقت المذاكرة لوقت ممتع مش معناه إن إنت تاخد بريكس

00:01:36.900 --> 00:01:40.720
ووقت راحة ممتعين وتذاكر ٥ دقايق وترتاح ٥ دقايق

00:01:40.720 --> 00:01:43.280
ولا حتى معناه إنك تلغي الراحة من جدولك

00:01:43.280 --> 00:01:47.940
تحويل وقت المذاكرة لوقت ممتع معناه إنك تحول طريقة المذاكرة نفسها

00:01:47.940 --> 00:01:52.200
لطريقة مسلية لعقلك اللي بيحاول يهرب من ألم المذاكرة

00:01:52.200 --> 00:01:56.120
طيب اللي فات ده كانت معلومات مهمة عاوزين نرسخها في دماغنا

00:01:56.120 --> 00:01:58.980
علشان نقدر نبدأ رحلة مذاكرة ممتعة

00:01:58.980 --> 00:02:02.220
بس دلوقتي محتاجين خطوات عملية

00:02:02.220 --> 00:02:07.220
طبعا طبعا طبعا قلمك الجميل  وكراسة أسلوب بتاعتك وإكتب الخطوات دي

00:02:07.220 --> 00:02:09.940
وقف الفيديو وروح هات ورقة وقلم الأول

00:02:09.940 --> 00:02:14.580
لأن موضوع شرف الحضور الرسمي ده مش هاينفعك في حاجة يا أمور

00:02:14.580 --> 00:02:16.700
يا حلو يا طعم يا جميل يا رايق

00:02:16.700 --> 00:02:18.220
ورقة وقلم بسرعة

00:02:18.220 --> 00:02:20.780
خطوات لازم تنفذها

00:02:20.780 --> 00:02:22.260
الخطوة الأولى

00:02:22.260 --> 00:02:24.580
١- إقتل التشتيت بكل أنواعه

00:02:24.580 --> 00:02:28.020
قبل ما تبدأ مذاكرة يا كبير لازم تقتل التشتيت

00:02:28.020 --> 00:02:32.200
لازم ماتذاكرش أدام تليفيزيون أو أي حاجة ممكن تشتتك

00:02:32.200 --> 00:02:35.800
لازم تذاكر في مكان تقدر فعلا تركز فيه

00:02:35.800 --> 00:02:40.180
وتغوص في أعماق المذاكرة علشان تقدر تستمتع بيها

00:02:40.180 --> 00:02:44.360
لو أخوك اللي قاعد معاك في الأوضة عنده هواية تسلق النجفة

00:02:44.360 --> 00:02:48.640
والقفز منها على الدواليب سيب الأوضة وروح ذاكر في أي حتة تانية

00:02:48.640 --> 00:02:51.640
لو أختك بتكلم خطيبها في التليفون وبتتخانق معاه

00:02:51.640 --> 00:02:56.100
علشان هي عاوزة أوضة السفرة النبيتي في أخضر مش اللي مامته إختارتها

00:02:56.100 --> 00:02:59.840
يبقى لازم تروحي تذاكري في مكان تاني يكون فيه تركيز شويتين

00:02:59.840 --> 00:03:03.340
طبعا مفيش حاجة إسمها موبايل أبدا وإنت بتذاكر

00:03:03.340 --> 00:03:07.660
الموضوع بجد مش هزار إقفل موبايلك بجد وقت المذاكرة

00:03:07.660 --> 00:03:12.920
يبقى الخطوة الأولى كانت إيه؟ لازم تقتل كل تشتيت قبل ما تذاكر

00:03:12.920 --> 00:03:14.720
الخطوة التانية

00:03:14.720 --> 00:03:18.240
٢- تكرار مذاكرة الموضوع الواحد على فترات كتيرة متباعدة

00:03:18.240 --> 00:03:22.100
تكرار مذاكرة الموضوع الواحد على فترات كتيرة متباعدة

00:03:22.100 --> 00:03:29.080
تكرار أه أنا كده بكرر تكرار مذاكرة الموضوع الواحد على فترات كتيرة متباعدة

00:03:29.080 --> 00:03:32.780
إحنا كنا إتكلمنا بالتفصيل عن طريقة “الكتابة والتكرار” في المذاكرة

00:03:32.780 --> 00:03:36.580
لكن لو أنا بذاكر موضوع معين مش التكرار بس

00:03:36.580 --> 00:03:40.920
إني أكرر مذاكرة نفس الموضوع في المرة الواحدة خمسين مرة

00:03:40.920 --> 00:03:42.660
حاجة مهمة جدا في التكرار

00:03:42.660 --> 00:03:47.440
هي إني أكرر مذاكرة الموضوع نفسه مرة كمان بعدها بيوم

00:03:47.440 --> 00:03:49.720
وكمان مرة بعدها بيومين

00:03:49.720 --> 00:03:51.860
وكمان مرة بعدها بأسبوع

00:03:51.860 --> 00:03:55.420
وأفضل أكرر أكرر أكرر

00:03:55.420 --> 00:03:58.460
أول مرة مذاكرة موضوع ممكن ياخد ساعة أو أكتر

00:03:58.460 --> 00:04:04.040
لكن تاني مرة تكرار الموضوع هياخد بالكتير أوي ١٠ دقايق

00:04:04.040 --> 00:04:08.960
وهيكون فعلا ممتع وهاتكون نتيجة التحصيل أكبر بكتير جدا

00:04:08.960 --> 00:04:13.340
وتاني مرة تكرار لمذاكرة نفس الموضوع المذاكرة هاتاخد ٥ دقايق

00:04:13.340 --> 00:04:15.840
والتحصيل هايكون أضعاف أضعاف أضعاف

00:04:15.840 --> 00:04:20.860
وتالت مرة مذاكرة ممكن الموضوع ياخد أقل من ٥ دقايق

00:04:20.860 --> 00:04:24.600
لكن لا غنى عن التكرار التكرار التكرار التكرار

00:04:24.600 --> 00:04:30.640
لو عاوز فعلا المعلومات تدخل جوه خلايا مخك اللي عامل زي الجيلي ده

00:04:30.640 --> 00:04:33.520
خلاص يا عمونا؟ حلينا لك لغز: إنك بتنسى؟

00:04:33.520 --> 00:04:35.640
التكرار … هو أهم قرار

00:04:35.640 --> 00:04:37.300
يبقى الخطوة التانية كانت إييييه؟

00:04:37.300 --> 00:04:42.860
تكرار مذاكرة الموضوع الواحد على فترات كتيرة متباعدة

00:04:42.860 --> 00:04:46.420
سؤال بس محرج هو إنت بتكتب

00:04:46.420 --> 00:04:51.140
ولا قاعد تدور هاتتفرج على فيديو إيه تاني من الفيديوهات اللي تحت الفيديو ده؟

00:04:51.140 --> 00:04:53.540
ياعم المشتت إنت إكتب يا عم

00:04:53.540 --> 00:04:56.720
إكتب علشان اللايك اللي إنت حطيته على الفيديو ده يكون بفايدة

00:04:56.720 --> 00:05:01.720
ماتكتب يا وااااد!  يادي النيلة العيال جنوني خلاص يا أبو أحمد

00:05:01.720 --> 00:05:03.520
الخطوة التالتة

00:05:03.520 --> 00:05:07.180
خلي وقت المذاكرة وأدوات المذاكرة تجربة ممتعة

00:05:07.180 --> 00:05:11.740
كان عندي مدرس وأنا في سنة ٣ إعدادي كان بيكتب ويرسم ويلون على السبورة

00:05:11.740 --> 00:05:16.520
أثناء الشرح لمادة الرياضيات وكان كل الفصل بيستمتع بالحصة بتاعة جدا

00:05:16.520 --> 00:05:22.240
وكل الفصل كان بيتحمس أوي إنه يخلي الكراسة بتاعة المادة بتاعة المدرس ده

00:05:22.240 --> 00:05:23.360
أجمل كراسة

00:05:23.360 --> 00:05:27.380
بس الموضوع ده كان بياخد وقت شوية أو شويتين في المذاكرة

00:05:27.380 --> 00:05:30.420
علشان تلون وترسم وتخلي الكراسة شكلها جميل

00:05:30.420 --> 00:05:32.640
بس كان بيفتح النفس على المذاكرة أوي

00:05:32.640 --> 00:05:35.280
المهم أنا لما كنت أكره المذاكرة

00:05:35.280 --> 00:05:40.240
كنت أحاول أخلي وقت المذاكرة ممتع بإني أكتب وأرسم وألون وأنا بذاكر

00:05:40.240 --> 00:05:41.700
وأفتح نفسي على المذاكرة

00:05:41.700 --> 00:05:45.640
طبعا كان بيجيلي بعض الناس اللي بتحب تفتي أوي, وكانوا بيقولولي

00:05:45.640 --> 00:05:49.580
إنت كده بتضيع وقت… إنت بتلعب مش بتذاكر… إنت بتضحك على نفسك

00:05:49.580 --> 00:05:52.020
أنا طبعا ما كنتش بهتم بكلام أي حد منهم

00:05:52.020 --> 00:05:56.140
لأن دي الطريقة الوحيدة اللي كانت فعلا بتفتح نفسي على المذاكرة بجد

00:05:56.140 --> 00:05:58.540
وكانت بتخليني أتعلم بجد

00:05:58.540 --> 00:06:02.120
لغاية لما وصلت لتانية ثانوي وكان عندنا مدرس جميل أوي

00:06:02.120 --> 00:06:03.720
قعد يشرحلنا في حصة كاملة

00:06:03.720 --> 00:06:08.360
لذة ومتعة إنك ترسم وتلون وتدلع المذاكرة كده وإنت بتذاكر

00:06:08.360 --> 00:06:11.840
وشجعنا إننا نجرب الطريقة دي ولو جابت نتيجة معاك

00:06:11.840 --> 00:06:15.760
يبقى إلتزم بيها وسيبك من اللي يجي يفتي لك بإنك بتضيع وقتك

00:06:15.760 --> 00:06:18.840
إنت بتذاكر بذكاء مش بتضيع وقت

00:06:18.840 --> 00:06:22.320
وأنا كمان بشجعك دلوقتي إنك تجرب الطريقة دي

00:06:22.320 --> 00:06:26.680
إنك تنظم مكان مذاكرتك أوي أوي وترتب أدوات مذاكرتك

00:06:26.680 --> 00:06:31.660
وتكتب بألوان مختلفة وترسم وتفتح نفسك على المذاكرة وإنت بتذاكر

00:06:31.660 --> 00:06:34.960
ولو الطريقة دي جابت معاك نتيجة يبقى إلتزم بيها

00:06:34.960 --> 00:06:38.460
ولو الطريقة دي ماجابتش معاك نتيجة مفيش أي مشكلة

00:06:38.460 --> 00:06:41.020
لخبط مكان المذاكرة تاني وإكتب بخط وحش

00:06:41.020 --> 00:06:43.700
وإعمل أي حاجة ممكن تفتح نفسك على المذاكرة

00:06:43.700 --> 00:06:45.380
يبقى الخطوة التالتة كانت إيه؟

00:06:45.380 --> 00:06:49.620
خلي وقت المذاكرة و أدوات المذاكرة تجربة فعلا ممتعة

00:06:49.620 --> 00:06:51.280
الخطوة الرابعة

00:06:51.280 --> 00:06:54.560
الإلتزام والإجبار والإستمتاع بالألم

00:06:54.560 --> 00:06:56.760
ده بقى الكلام الكبير

00:06:56.760 --> 00:07:00.060
مش كل الوقت هاتكون نفسك مفتوحة على المذاكرة

00:07:00.060 --> 00:07:05.220
بالعكس في أيام هاتكون تعبان وهبطان ومسحول ومحلول ومحمود

00:07:05.220 --> 00:07:08.800
المهم لازم بقى وإنت في أصعب حالاتك الصحية والبدنية

00:07:08.800 --> 00:07:14.240
تروح تجيب مادة حلوة كده وتبدأ تنقل الدرس اللي فيها من غير حتى ماتفهم حاجة

00:07:14.240 --> 00:07:18.000
إجبر نفسك… وإستمتع أوي بألم الإجبار

00:07:18.000 --> 00:07:22.880
وقول لنفسك الله الله الألم جميل أوي إديني أكتر

00:07:22.880 --> 00:07:27.680
أنا بحب الألم أوي… ده أخركوا يعني؟؟؟؟ طيب شوفوا أنا بقى هاعمل فيكوا إيه

00:07:27.680 --> 00:07:31.860
دا أنا هاذاكر أضعاف أضعاف دلوقتي وأنا مش عاوز أذاكر… وهاتشوفوا

00:07:31.860 --> 00:07:35.180
بوعدك إنك هاتستمتع فعلا بالمذاكرة

00:07:35.180 --> 00:07:40.220
بإجبار النفس على المذاكرة في الأوقات اللي مش طايق فيها تذاكر أبدا

00:07:40.220 --> 00:07:41.900
الخطوة الخامسة

00:07:41.900 --> 00:07:45.980
إكتب أجمل تجربة مذاكرة بتحبها على ورق وإقرأها كويس

00:07:45.980 --> 00:07:50.120
بص بقى… مش كل الناس زي بعض في فروقات بين الناس

00:07:50.120 --> 00:07:54.500
في ناس كتيرة جدا بتكون تركيزها في المذاكرة أكبر بكتير جدا

00:07:54.500 --> 00:07:57.920
في وقت الصباح الباكر عن تركيزها أثناء المذاكرة بالليل

00:07:57.920 --> 00:07:59.740
وفي ناس قليلة شوية

00:07:59.740 --> 00:08:04.260
بيكون تركيزها في المذاكرة بالليل أكبر بكتير من تركيزها للمذاكرة صباحا

00:08:04.260 --> 00:08:08.080
أنا عن نفسي من الناس القليلة اللي تركيزها بعد الساعة ١٢ بالليل

00:08:08.080 --> 00:08:11.160
بيكون أعلى مليون مرة من تركيزي صباحا

00:08:11.160 --> 00:08:16.660
علشان كده بناء على معرفتي بنفسي بقيت بركز وقت مذاكرتي بالليل

00:08:16.660 --> 00:08:20.280
بس أكيد طبعا كنت بذاكر الصبح برضه

00:08:20.280 --> 00:08:25.080
طبعا دايما بيجيلي الناس اللي تقعد تشرحلي إن المذاكرة الصبح هي أفضل

00:08:25.080 --> 00:08:28.960
وإن في دراسة إتعملت في معهد أم صلاح العالمي لتقفيص البلح

00:08:28.960 --> 00:08:32.060
بإن خلايا العنب بتكون في أعلى درجات الجوافة الصبح بدري

00:08:32.060 --> 00:08:35.200
وعلشان كده أنا بضيع عمري في إني مش بذاكر الصبح

00:08:35.200 --> 00:08:42.380
بس أنا عارف إن الناس دي كلامها صح جدا بس غالبا صح لأم صلاح مش ليا

00:08:42.380 --> 00:08:45.740
أنا عارف عن نفسي أنا بركز في المذاكرة إمتى وإزاي

00:08:45.740 --> 00:08:48.820
ومليش دعوة أنا بأم صلاح بتحب تذاكر إمتى

00:08:48.820 --> 00:08:52.920
هي أم صلاح … وملهاش كلام غير على صلاح وعلى أبو صلاح

00:08:52.920 --> 00:08:58.480
إنما أنا … هذاكر في الوقت اللي بركز فيه أكتر و بالطريقة اللي بتكون أفضل ليا

00:08:58.480 --> 00:09:00.920
إنت كمان لازم تفتكر على ورق دلوقتي

00:09:00.920 --> 00:09:06.660
إيه أفضل وقت جربته وطريقة مذاكرة إنت جربتها قبل كده وجابت معاك نتيجة

00:09:06.660 --> 00:09:10.740
وحط خطة إنك تلتزم بالطرق اللي بتجيب معاك نتيجة

00:09:10.740 --> 00:09:15.540
ولو لسه لغاية دلوقتي مفيش عندك طريقة محددة

00:09:15.540 --> 00:09:17.520
نفذ الخطوات اللي في الحلقة دي

00:09:17.520 --> 00:09:20.860
وإبدأ لاحظ الطرق اللي بتجيب معاك نتيجة ونفذها

00:09:20.860 --> 00:09:22.820
يبقى الخطوة الخامسة كانت إيييه؟

00:09:22.820 --> 00:09:24.800
مالكش دعوة بأم صلاح

00:09:24.800 --> 00:09:26.520
و بكده يا طويل العمر

00:09:26.520 --> 00:09:31.440
معاك خطوات تفتح نفس أفشل المخلوقات الفضائية على المذاكرة

00:09:31.440 --> 00:09:34.340
وتخليك تتغلب على صلاح وعلى أم صلاح

00:09:34.340 --> 00:09:38.640
إنت محتاج ضروري تشجع نفسك كل يوم كل يوم كل يوم كل يوم

00:09:38.640 --> 00:09:40.620
على تحفيز نفسك وعلى المذاكرة

00:09:40.620 --> 00:09:43.280
علشان كده حلقات أسلوب كلها في إنتظارك

00:09:43.280 --> 00:09:47.000
تشحن نفسك طاقة إيجابية وتقوم تعمل الشغل اللي وراك

00:09:47.000 --> 00:09:52.460
وكالعادة دوس سابسكرايب لو إنت لسه مش مسبسبسبسبسكرايب

00:09:52.460 --> 00:09:56.660
و حط لينك الحلقة في جميل جروبات الواتس آب والفايسبوك اللعين

00:09:56.660 --> 00:09:58.900
وأكيد… خليك كريم… خليك حبوب

