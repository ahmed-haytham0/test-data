WEBVTT
Kind: captions
Language: ar

00:01:24.280 --> 00:01:25.400
من غير السلام عليكم المرادي

00:01:25.400 --> 00:01:27.400
عشان البدايات مش شرط تكون زي النهايات

00:01:27.400 --> 00:01:29.820
ممكن تحب البداية.. بس النهاية متكونش على هواك

00:01:29.820 --> 00:01:32.260
ممكن البدايات متعجبكش.. بس النهاية تعجبك

00:01:32.260 --> 00:01:34.500
فبعد إذنكم كملوا الحلقة دي للآخر..

00:01:34.500 --> 00:01:35.920
تاني.. من غير السلام عليكم المرادي

00:01:35.920 --> 00:01:37.060
عشان الموضوع زاد عن حده

00:01:37.060 --> 00:01:38.980
أزمة ومأساة حقيقة بتهدد مصر

00:01:39.060 --> 00:01:40.720
كارثة.. بكل معنى الكلمة..

00:01:40.720 --> 00:01:44.120
كارثة وصلت لمستويات عمرنا ما كنا نتخيل.. إننا نوصلها

00:01:44.200 --> 00:01:46.080
خاصة إن الموضوع بقى خلاص معلن

00:01:46.160 --> 00:01:48.960
مش حاجة بتم في "الدرا" كده.. لااا.. استخبى ده كان زمان!

00:01:48.960 --> 00:01:52.520
دلوقتي المصيبة تتعمل.. وصاحبها يعلن ده في كل حتة.. عامل احتفالية

00:01:52.520 --> 00:01:54.380
تقوم تلاقي مشجعين ليه!.. إنت متخيل؟

00:01:54.380 --> 00:01:56.900
وفوقيهم كمان مبررين.. يكلموك قال يعني

00:01:56.900 --> 00:02:00.460
بالعقل والمنطق والتاريخ والجغرافيا والأرقام والإحصائيات

00:02:00.460 --> 00:02:02.460
عشان يبرروا تحرشه! ينفع كده؟

00:02:02.460 --> 00:02:04.140
ينفع مرتضى منصور رئيس نادي الزمالك

00:02:04.140 --> 00:02:06.140
يتحرش بلقب نادي القرن الإفريقي

00:02:06.140 --> 00:02:08.080
اللي تم منحه للنادي الأهلي في 2001

00:02:08.080 --> 00:02:10.420
ويقولك اللقب ده بتاعي أعمل فيه اللي أنا عايزه

00:02:10.420 --> 00:02:13.820
ومش بس كده.. ده كمان يعلق يافطة بيعلن فيها تحرشه

00:02:13.820 --> 00:02:16.760
وكاتب عليها الزمالك نادي القرن الإفريقي الحقيقي

00:02:16.760 --> 00:02:19.720
ولما النادي الأهلي رفع قضية.. مرتضى متهزش.. وده ليه؟

00:02:19.720 --> 00:02:22.940
((فيديو جانبي: علشان هو ليه أقاريب مهمين))

00:02:22.940 --> 00:02:24.460
مرتضى قال وماله نروح للمحاكم

00:02:24.460 --> 00:02:27.060
ونروح للاتحاد الدولي لكرة القدم كمان

00:02:27.060 --> 00:02:29.580
وقام وقف كده قدام الناس كلها وقال خلي بالكم..

00:02:29.660 --> 00:02:31.340
حتى لو المحكمة حكمت ضدي

00:02:31.340 --> 00:02:34.280
وحتى لو الفيفا أكدت إن الأهلي هو نادي القرن

00:02:34.480 --> 00:02:35.520
برضه مش هشيل اليافطة

00:02:35.520 --> 00:02:38.360
وهفضل اتحرش بالأهلي واللقب بتاعه.. وده ليه؟

00:02:38.360 --> 00:02:41.740
((فيديو جانبي: علشان هو ليه أقاريب مهمين))

00:02:41.740 --> 00:02:43.580
وده ليه؟.. دولة قانون يا جدع!

00:02:43.580 --> 00:02:46.200
ده نموذج على جنب كده للمتحرش البجح

00:02:46.200 --> 00:02:49.220
اللي هو هعمل اللي أنا عايزه.. ومش فارق معايا عشان أنا مسنود

00:02:49.220 --> 00:02:51.220
طبعاً إحنا مش ضد الزمالك ولا جمهور الزمالك

00:02:51.220 --> 00:02:53.300
إحنا بنعرض وقائع محددة

00:02:53.300 --> 00:02:55.860
ومش هندخل في تفاصيل مين نادي القرن الإفريقي

00:02:55.860 --> 00:02:57.860
دي أمور تحسمها الجهات المعنية والمختصة

00:02:57.860 --> 00:03:00.380
مش موضوعنا أصلاً.. ولا هيكون همنا ولا يشغلنا

00:03:00.380 --> 00:03:01.440
إحنا هنا في "خمسة بالمصري"

00:03:01.440 --> 00:03:04.380
جايين ندردش خمسة بس كده في الحاجات المهمة

00:03:04.380 --> 00:03:06.380
أو اللي إحنا فاكرين إنها مهمة

00:03:06.380 --> 00:03:07.880
لما ظهرت على الساحة مرة تانية

00:03:07.880 --> 00:03:10.540
دعاوى لاتهام شاب بإنه اغتصب وتحرش

00:03:10.540 --> 00:03:13.760
بعشرات البنات منهن أطفال أقل من 18 سنة

00:03:13.760 --> 00:03:15.520
قامت الدنيا ومقعدتش

00:03:15.520 --> 00:03:17.920
ولكن.. وللأسف الشديد.. ومش بنعمم

00:03:17.920 --> 00:03:21.460
حالة الهياج اللي حصلت مكانش بسبب الحزن أو الزعل على البنات دي

00:03:21.460 --> 00:03:24.620
أو الخوف من كارثة زي التحرش إنها تحصل بالشكل ده.. لأ!

00:03:24.760 --> 00:03:28.120
كان الهياج.. أو أغلبه سببه حالة نفسية اسمها

00:03:28.120 --> 00:03:30.860
"متلازمة كابتن حسن شحاتة في ماتش السنغال ومصر"

00:03:30.860 --> 00:03:33.080
وده اسم علمي جديد ألفناه أنا وموسوليني وشربيني

00:03:33.080 --> 00:03:36.960
المتلازمة دي بتظهر لما حاجة تحصل فتلاقي المصاب بيها يطلع يقولك

00:03:37.180 --> 00:03:39.200
((فيديو جانبي: أنا صح أنا صح))

00:03:39.200 --> 00:03:41.320
أنا صح.. مش قولتكم قبل كده إن ده هيحصل

00:03:41.320 --> 00:03:44.220
مش قلتكم إن التحرش سببه "بلا بلا بلا"

00:03:44.220 --> 00:03:46.840
الـ "بلا بلا بلا" ده صح أو غلط.. مش مهم

00:03:46.840 --> 00:03:49.980
هو كل اللي يهمه إنه يعرفكم إنه سابق.. ولاحق كمان

00:03:49.980 --> 00:03:53.220
مش مهم عنده نصح أهلي وأهلك والمجتمع والناس.. لأ خالص

00:03:53.220 --> 00:03:55.200
هو بيدلوا بدلوه عشان هو شبح

00:03:55.200 --> 00:03:57.120
ودول.. ابعدوا عنهم يا جدعان ونفضولهم

00:03:57.120 --> 00:03:58.980
تمييزهم صعب طبعاً.. بس هيبانوا..

00:03:58.980 --> 00:04:02.740
بعيداً بقى عن أي جدال.. حوالين مين السبب وتوزيع نسب المسئولية

00:04:02.740 --> 00:04:05.000
والأسئلة المتكررة.. هل الدين هو المشكلة؟

00:04:05.000 --> 00:04:07.540
هل أوروبا مثلاً اللي البعض بيقول اعملوا زيها

00:04:07.540 --> 00:04:09.880
معندهاش نسب تحرش واغتصاب وعنف ضد المرأة

00:04:09.880 --> 00:04:13.580
هل اللبس وطريقة اللبس هي اللي بتخلي المتحرش يتحرش؟

00:04:13.600 --> 00:04:15.600
ولا عادي الواحدة تلبس اللي عايزاه.. وحقها!

00:04:15.600 --> 00:04:19.140
الواحدة تلبس.. أو بمعنى أدق تقلع زي ما هي عايزة.. ده حقها؟!

00:04:19.140 --> 00:04:19.740
ثانية واحدة كده!

00:04:19.740 --> 00:04:22.760
((فيديو جانبي: لما البلد كشفت ضهرها وأنا آسف وعرت كتفها))

00:04:22.760 --> 00:04:23.980
((فيديو جانبي: فأي حاجة تتعمل بقى!))

00:04:23.980 --> 00:04:25.980
((فيديو جانبي:  ولو مأخدتوش بالكم هيتعمل فيكم أكتر من كده!))

00:04:25.980 --> 00:04:27.980
((فيديو جانبي: لو مأخدتوش بالكم هيتعمل أكتر من كده!))

00:04:27.980 --> 00:04:28.520
إيه ده؟!

00:04:28.520 --> 00:04:29.860
يعني الريّس لما قال إن مصر

00:04:29.860 --> 00:04:33.000
كشفت وركها وعرت ضهرها..فيتعمل فيها أي حاجة بقى

00:04:33.000 --> 00:04:34.620
يعني كده الريس بيبرر التحرش!

00:04:34.620 --> 00:04:36.840
طب ما إنتوا كلكم ساعتها طلعتوا ترددوا نفس كلامه

00:04:36.840 --> 00:04:39.800
وتقوله يا سلام على الحكمة والتشبيه وتحليل الموقف

00:04:39.800 --> 00:04:42.140
يا سلام ع اللي حصل وع اللي جرى

00:04:42.140 --> 00:04:43.280
وكلكم قلبتوا أصالة

00:04:43.280 --> 00:04:45.040
ما إنتوا لو تبطلوا شغل الـ "أصالة" ده

00:04:45.040 --> 00:04:46.500
كان البلد دي حالها اتصلح

00:04:46.500 --> 00:04:48.280
وربنا "التأصيل" ده خسرنا كتير

00:04:48.280 --> 00:04:50.440
المهم.. وكل اللي فات ده إيه.. مهم طبعاً

00:04:50.440 --> 00:04:53.580
يعني كده الريس بيبرر لإثيوبيا التحرش بمصر في مياه النيل

00:04:53.580 --> 00:04:56.320
التحرش بشريان الحياة بتاع كل المصريين

00:04:56.320 --> 00:04:57.800
ما هو كده يبقى خلاص الجدل انتهى

00:04:57.800 --> 00:05:00.760
أيوة يا عم اللبس وطريقة اللبس سبب رئيسي في التحرش

00:05:00.760 --> 00:05:02.120
وده مش كلامي! ده كلام الريس

00:05:02.120 --> 00:05:04.680
واللي مش عاجبه خد بعضك واطلع على أقرب قصر رئاسي

00:05:04.680 --> 00:05:05.680
روح اشتكي هناك يا حبيبي..

00:05:05.680 --> 00:05:07.220
لكن هتيجي تتشطر عليا احنا في التعليقات

00:05:07.220 --> 00:05:08.720
شربيني معندوش ياما ارحميني

00:05:08.720 --> 00:05:11.900
نرجع لقضية الشاب.. احنا هنتجاهل كل منشورات الانستجرام

00:05:11.900 --> 00:05:14.900
اللي اتكلمت عن الموضوع كونها مجرد اتهامات مبدئية

00:05:14.900 --> 00:05:18.800
إحنا هناخد اعترافات الشاب نفسه إنه نفذ جريمته مع 6 بنات

00:05:18.800 --> 00:05:21.420
لكن الجزئية اللي شدت انتباهنا في الاعترافات

00:05:21.420 --> 00:05:24.380
هي كلمة كتبتها النيابة من عندها.. كلمة "مزعوما"

00:05:24.380 --> 00:05:29.500
إن الشاب المتهم استخدم نفوذاً "مزعوماً" لتهديد ضحاياه

00:05:29.500 --> 00:05:32.180
الكلمة دي النيابة حطتها بعد ما البنات قالت في التحقيقات

00:05:32.180 --> 00:05:36.480
إن الشاب هددهم بنفوذ أقارب ليه شغالين في أجهزة سيادية في البلد

00:05:36.620 --> 00:05:38.880
من الآخر إنه هو مسنود يعني.. ويعمل اللي هو عايزه

00:05:38.880 --> 00:05:40.840
ومحدش هيعرف يعمله حاجة.. وده ليه؟

00:05:40.840 --> 00:05:44.080
((فيديو جانبي: علشان هو ليه أقاريب مهمين))

00:05:44.080 --> 00:05:46.160
ودي كانت طريقته في تهديد ضحاياه!

00:05:46.160 --> 00:05:49.640
بيهددهم بأجهزة المفروض إنها مصدر أمنهم واطمئنانهم

00:05:49.640 --> 00:05:52.760
بيهددهم بموظفين شغلهم الحفاظ على سلامة الناس

00:05:52.760 --> 00:05:55.640
أكل عيشهم.. تحقيق الأمن والأمان للناس

00:05:55.640 --> 00:05:58.140
إزاي ببساطة تتحول مؤسسات المفروض

00:05:58.140 --> 00:06:01.540
إنها رمز للقانون وللعدالة إلى أداة في إيد البعض

00:06:01.540 --> 00:06:04.280
يخوفوا ويرعبوا بيها مواطنين.. تانيين!

00:06:04.280 --> 00:06:05.160
إيه اللي وصلناله ده؟

00:06:05.160 --> 00:06:06.660
ما خلاص بقى يا عم بكر إنت هتزيط!

00:06:06.660 --> 00:06:07.780
ما النيابة كتبت "مـــزعــــومــاً"

00:06:07.780 --> 00:06:09.560
يعني الواد ده ملوش أقاريب مهمين ولا حاجة..

00:06:09.560 --> 00:06:12.140
عندك حق يا صاحبي.. عندك حق.. وأنا يا عم مصدقك.. ومصدق النيابة

00:06:12.140 --> 00:06:14.660
بس النيابة نفت إنه يكون ليه أقاريب مهمين

00:06:14.660 --> 00:06:17.780
لكن منفتش إنه استخدم "الطريقة" دي لتخويف ضحاياه

00:06:17.780 --> 00:06:22.100
استخدم أجهزة ومؤسسات الدولة بادعاءه كذباً إنه ليه ناس فيها

00:06:22.100 --> 00:06:23.660
فالناس صدقت وامتثلت ليه!

00:06:23.660 --> 00:06:28.440
عملوا اللي عايزه منهم.. خوفاً.. وسكتوا على اللي عمله فيهم.. خوفاً

00:06:28.440 --> 00:06:31.720
لحد ما قرر منهم اللي يتكلم.. وكل التحية والدعم ليهم

00:06:31.720 --> 00:06:33.580
للناس اللي مسكتتش عن حقها

00:06:33.580 --> 00:06:36.240
وقرروا بشجاعة يواجهوا المجرم المتحرش

00:06:36.280 --> 00:06:38.060
فإيه اللي يوصل مواطن إنه يصدق

00:06:38.060 --> 00:06:41.000
إنه أجهزة بلده ممكن تؤذيه أو تطرمخ على أذيته

00:06:41.000 --> 00:06:43.880
بسبب مواطن تاني لا يقل ولا يزيد عنهم أي حاجة؟!

00:06:43.880 --> 00:06:45.520
دي الأسئلة اللي مش هتلاقي حد يسألها

00:06:45.520 --> 00:06:46.520
وإجاباتها معروفة..

00:06:46.520 --> 00:06:49.500
والأمم المتحدة نفسها جاوبت على السؤال ده.. قولاً وفعلاً

00:06:49.500 --> 00:06:51.500
لما لقت إن في حالات تحرش واعتداء جنسي

00:06:51.500 --> 00:06:53.360
بيقوم بيها موظفين بالأمم المتحدة

00:06:53.360 --> 00:06:55.020
سواء بين الموظفين نفسهم

00:06:55.020 --> 00:06:58.300
أو من الموظف على اللاجئين اللي الأمم المتحدة بتقدم لهم مساعدات

00:06:58.300 --> 00:06:59.080
فحددوا فوراً..

00:06:59.080 --> 00:07:03.300
إن التساهل في المؤسسات هو أقوى مؤشر على وجود التحرش

00:07:03.300 --> 00:07:05.800
وإن الجدية في فصل المتحرش وعقابه

00:07:05.800 --> 00:07:07.800
هي اللي بتمنع زيادة حالات التحرش

00:07:07.800 --> 00:07:11.000
وإن حماية "الضحية".. من تهديد وتعرض المتحرش ليها

00:07:11.000 --> 00:07:14.240
بالأذى أو الضرر بعد الإبلاغ عنه.. ده دور أصيل للمؤسسة

00:07:14.320 --> 00:07:16.700
لدرجة إن منظمات دولية زي الأمم المتحدة وغيرها

00:07:16.700 --> 00:07:18.700
بتعتمد مبدأ "عدم التسامح"

00:07:18.700 --> 00:07:21.940
مع اللي يثبت ارتكابه جريمة التحرش أو الاستغلال الجنسي

00:07:21.940 --> 00:07:23.980
وهنا ييجي دور مهم ورئيسي للحكومة..

00:07:23.980 --> 00:07:27.020
يعني بدل ما إحنا بنحبس صحفيين وأطباء.. نركز هنا شوية

00:07:27.020 --> 00:07:28.360
ييجي دور مهم للبرلمان..

00:07:28.360 --> 00:07:31.820
حضراتكم 100 ج ضريبة الراديو مش هم اللي هيسددوا ديون مصر يعني

00:07:31.820 --> 00:07:34.940
مش قانون عدم جواز ترشح ظباط الجيش هواللي كان ناقص مصر يعني

00:07:34.940 --> 00:07:36.480
هو في انتخابات عشان يبقى في ترشح

00:07:36.480 --> 00:07:38.340
عيني في عينك كده.. يا ولة! يا ولة!

00:07:38.620 --> 00:07:39.280
النقطة التانية

00:07:39.280 --> 00:07:41.900
للأسف حوادث وجرائم التحرش في القضية دي تحديداً

00:07:41.900 --> 00:07:44.220
حصلت رغم ثقة البنات في الشاب ده

00:07:44.220 --> 00:07:45.720
ثقة المفروض متبقاش موجودة..

00:07:45.720 --> 00:07:49.260
ثقة أو أي كان المسمى بقى.. أوبن مايند أو أي حاجة

00:07:49.260 --> 00:07:50.760
أي حاجة.. هتبقى مجرد زوحليقة

00:07:50.760 --> 00:07:52.940
في الأول اتعرفوا على بعض.. أصدقاء على النت

00:07:52.940 --> 00:07:55.100
هزار وضحك عادي أو بنحكي ظروفنا لبعض

00:07:55.100 --> 00:07:57.020
بنبعت صور خاصة جداً لبعض!

00:07:57.020 --> 00:07:58.800
هوب إحنا في شقة واحدة مع بعض!!

00:07:58.800 --> 00:08:01.580
وهنا بيستغل المجرم الموقف وينفذ جريمته

00:08:01.580 --> 00:08:03.140
اللي برضه مفيش ليها أي مبرر..

00:08:03.140 --> 00:08:05.300
يا جدعان إحنا كلنا مش ملايكة! وكلنا بنغلط

00:08:05.300 --> 00:08:08.320
لكنه ده الواقع اللي حصل ومن خلال التحقيقات.. وده ليه؟

00:08:08.320 --> 00:08:10.580
عشان ده بقى شيء عادي إن بنت تروح تقابل ولد!

00:08:10.580 --> 00:08:12.140
ده على أيامنا.. وأنا مش عجوز يعني

00:08:12.140 --> 00:08:14.540
كان لو بنت اتشافت في الشارع.. مع ابن خالتها ولا ابن عمتها

00:08:14.540 --> 00:08:16.380
كانت ساعات تقوم الدنيا ومتقعدش!

00:08:16.380 --> 00:08:18.560
إزاي وليه وعشان إيه يمشي معاكي لوحدكم!

00:08:18.620 --> 00:08:19.400
إنما دلوقتي..

00:08:19.400 --> 00:08:22.580
لو قلت كده على ولد وبنت مفيش بينهم أي صلة معرفة أو قرابة

00:08:22.580 --> 00:08:25.640
أو لو قلت إن ده غلط أو عيب أو حرام أو خطر!

00:08:25.640 --> 00:08:28.140
تبقى متخلف ورجعي ومتطرف وجبان!

00:08:28.140 --> 00:08:30.440
المبادئ الأساسية البسيطة بقى الكلام فيها

00:08:30.440 --> 00:08:33.600
عرضة إنك تتشم وتتهان ويتلعن سلسفين جدودك!

00:08:33.600 --> 00:08:35.700
ونقعد بقى ناخد جزء كبير من حلقة

00:08:35.700 --> 00:08:37.940
عشان ندردش معاكم في "البديهيات" دي؟!

00:08:37.940 --> 00:08:39.720
وعارفين إننا هنتفشـ# في التعليقات من البعض

00:08:39.720 --> 00:08:41.580
اعتراضا على ذكرنا للبديهيات!

00:08:41.580 --> 00:08:42.280
فما بالك بقى..

00:08:42.280 --> 00:08:44.280
إنك تتكلم مثلا في قضايا أكبر.. مصيرية

00:08:44.280 --> 00:08:46.920
إنك تفكر وتتناقش في اللي بيحصل ليك ولبلدك

00:08:46.920 --> 00:08:48.920
إنك تطالب بحقوقك لا سمح الله!

00:08:48.920 --> 00:08:50.620
إنك تنتقد مسئول حكومي مثلاً

00:08:50.620 --> 00:08:52.900
وزير ولا رئيس وزراء ولا ريّس.. والعياذ بالله!

00:08:53.060 --> 00:08:53.660
ساعتها

00:08:53.660 --> 00:08:56.340
هتتصنف في خانة الخيانة.. وهتتوصف بأحط الأوصاف

00:08:56.340 --> 00:08:57.820
وهتتزنق ويبقى ضهرك للحيط

00:08:57.820 --> 00:08:59.820
وميبقاش قدامك غير إنك تقول

00:08:59.860 --> 00:09:00.780
خمسة بقى كده

00:09:54.920 --> 00:09:56.380
برضه من غير أحلى مسا على عيونك

00:09:56.380 --> 00:09:58.200
رواندا تشيك.. رواندا تشيك

00:09:58.200 --> 00:10:00.520
إفيه لطيف قاله هنيدي في فيلم وش إجرام

00:10:00.520 --> 00:10:03.920
وده تقريبا كل اللي كتير مننا يعرفه عن رواندا.. إنها تشيك

00:10:03.920 --> 00:10:06.320
لكن قصة رواندا قصة ملهمة.. ومهمة

00:10:06.320 --> 00:10:08.260
نتمنى توضح اللي عايزين نقوله

00:10:08.260 --> 00:10:11.940
في يوم 6 إبريل 1994 بدأت الإبادة الجماعية

00:10:11.940 --> 00:10:14.540
اللي أدت لقتل مليون مواطن رواندي

00:10:14.540 --> 00:10:16.180
في مجزرة استمرت 100 يوم تقريباً

00:10:16.180 --> 00:10:19.660
واللي موقفتش إلا بعد إعلان قوات الجبهة الوطنية المعارضة

00:10:19.660 --> 00:10:22.720
سيطرتها على البلاد في 17 يوليو 1994

00:10:22.720 --> 00:10:24.020
يعني زي اليومين اللي إحنا فيهم دول

00:10:24.020 --> 00:10:25.780
يااااه مليون واحد اتقتلوا!

00:10:25.780 --> 00:10:26.640
وهنا يظهر سؤالين..

00:10:26.640 --> 00:10:28.000
الأول.. ليه المجزرة حصلت؟

00:10:28.000 --> 00:10:30.740
والثاني.. مين اللي نفذ المجزرة وقتل؟

00:10:30.740 --> 00:10:35.440
ليه دي.. تاريخ طويل يبدأ من أيام الاحتلال من 1880 وإنت طالع

00:10:35.440 --> 00:10:37.440
من ساعة ما بدأ التقسيم بين الشعب

00:10:37.440 --> 00:10:41.240
تقسيم مارسته ألمانيا ورسخته بلجيكا ودعمته فرنسا

00:10:41.260 --> 00:10:44.940
ومع قرب تحرر رواندا قادت نخبة من قبيلة اسمها الهوتو

00:10:44.940 --> 00:10:47.340
مجازر ضد قبيلة اسمها التوتسي

00:10:47.340 --> 00:10:49.000
الاتنين روانديين.. مفيش أي فرق بينهم!

00:10:49.000 --> 00:10:52.120
بس المجازر لبسوها لبس الثورة والتحرر الوطني

00:10:52.120 --> 00:10:55.980
عشان تعلن أول جمهورية بقيادة الهوتو في 1962

00:10:55.980 --> 00:10:58.260
وتفضل المجازر ضد التوتسي مستمرة

00:10:58.260 --> 00:11:02.120
عشان نوصل لسنة 1973 ويحصل انقلاب عسكري

00:11:02.120 --> 00:11:04.380
ضد النظام اللي بيعمل المجازر دي

00:11:04.380 --> 00:11:09.800
انقلاب ينفذه وزير الدفاع "جوفينال هابياريمانا"

00:11:09.800 --> 00:11:11.560
((فيديو جانبي: إنت عارف إن أنا مبعتمدش أسامي))

00:11:11.680 --> 00:11:13.920
ياااه أخيراً المجازر هتقف..!

00:11:13.920 --> 00:11:14.860
يا عم عيب عليك يا عم

00:11:14.860 --> 00:11:17.780
وزير الدفاع ياخد البلاد لموجة قمع أكبر

00:11:17.780 --> 00:11:20.000
رواندا تقع تحت نظام الحزب الواحد

00:11:20.000 --> 00:11:21.620
تغول الجيش وقوات الأمن

00:11:21.620 --> 00:11:25.440
استفتاءات من عينة 99% ووراها تسعات إلى ما لا نهاية

00:11:25.440 --> 00:11:28.120
اتفاقيات عسكرية مع دول أوروبا خاصة فرنسا

00:11:28.120 --> 00:11:31.400
وتستمر الانتهاكات ضد المواطنين الروانديين من قبيلة التوتسي

00:11:31.400 --> 00:11:35.460
ومنها مثلاً إبعاد 100 ألف منهم تقريباً لخارج البلاد في 1982

00:11:35.460 --> 00:11:38.140
المنظمات الحقوقية وقتها فضلت تتكلم

00:11:38.140 --> 00:11:40.700
عن انتهاكات حقوق الإنسان اللي بيرتكبها النظام الرواندي

00:11:40.700 --> 00:11:43.940
اللي طبعا كذبها كلها وقال عليهم عملاء وممولين

00:11:43.940 --> 00:11:45.720
لاستهداف الأمن القومي..

00:11:45.720 --> 00:11:46.280
الراوندي

00:11:46.280 --> 00:11:48.600
ومنهم مثلا منظمة هيومان رايتس ووتش وغيرها

00:11:48.600 --> 00:11:50.960
اللي أصدروا تقرير في 1993

00:11:50.960 --> 00:11:53.700
يعني قبل أقل من سنة من مجازر الإبادة الجماعية

00:11:53.700 --> 00:11:56.040
تقرير أكدوا فيه إن الانتهاكات بشعة

00:11:56.040 --> 00:11:59.320
وحذروا من إنها مش وليدة الصدفة ولا حالات فردية.. لأ

00:11:59.420 --> 00:12:00.560
دي مجازر ممنهجة

00:12:00.560 --> 00:12:02.880
لكن كلامها كله اترمى في الزبالة عادي يعني

00:12:02.880 --> 00:12:06.780
لو رجعنا لحتة قوات الجبهة الوطنية اللي أسسها نخبة من أبناء التوتسي

00:12:06.780 --> 00:12:09.400
شكلوا معارضة سياسية وإعلامية.. وقوات عسكرية

00:12:09.400 --> 00:12:11.580
اللي خاضت معارك من بداية التسعينات

00:12:11.580 --> 00:12:14.060
ضد قادة الهوتو وجيش النظام الرواندي..

00:12:14.060 --> 00:12:16.060
لحد ما حققت الجبهة الوطنية المعارضة دي

00:12:16.060 --> 00:12:17.520
مجموعة من الانتصارات العسكرية

00:12:17.520 --> 00:12:19.420
وهنا تتدخل الأمم المتحدة..

00:12:19.420 --> 00:12:23.240
واخدلي بالك الأمم المتحدة بقالها 30 سنة عاملة نفسها من التشيك

00:12:23.320 --> 00:12:26.980
تتدخل الأمم المتحدة ويحصل صلح في سنة 1993

00:12:26.980 --> 00:12:29.720
بين الجبهة الوطنية الرواندية والنظام الرواندي

00:12:29.720 --> 00:12:33.620
أو بالأخص مع الرئيس الرواندي اللي هو قائد انقلاب 73 اللي قلنا عليه

00:12:33.620 --> 00:12:36.040
عشان بقية نظامه مكانوش موافقين على الصلح أصلاً

00:12:36.040 --> 00:12:38.440
اللي كان هيؤدي إلى إشراك التوتسي في الحكومة

00:12:38.440 --> 00:12:40.080
ويوقف بالتالي المذابح ضدهم

00:12:40.080 --> 00:12:42.380
وكان بيقود المجموعة دي اللي اسمها "هوتو باور"

00:12:42.380 --> 00:12:43.600
المجموعة اللي رافضة للصلح دي

00:12:43.620 --> 00:12:46.680
بيقودها سيدة رواندا الأولى بنفسها وشوية جنرالات

00:12:46.680 --> 00:12:48.520
أعلنوا رفضهم بكل وضوح للصلح

00:12:48.520 --> 00:12:51.680
ومنعوا تنفيذ بنود الاتفاق.. وعملوا كمان إذاعة وصحف

00:12:51.680 --> 00:12:54.700
استخدموا فيها رجال دين وإعلاميين ومذيعين

00:12:54.700 --> 00:12:58.160
كان كل دورهم هو.. بث خطاب كراهية وعنصرية

00:12:58.160 --> 00:13:01.640
استهدفوا التوتسي بخطاب يحقرهم ويتهمهم بكل حاجة

00:13:01.640 --> 00:13:04.620
دول قذرين.. سبب المرض.. هم كل المشكلة

00:13:04.620 --> 00:13:07.620
دول شوية صراصير.. الحل الوحيد هو إبادتهم

00:13:07.620 --> 00:13:11.580
استمر الكلام ده شهور طويلة.. تعطيل تام للاتفاق والصلح

00:13:11.580 --> 00:13:12.440
وشحن ضد التوتسي

00:13:12.440 --> 00:13:16.600
لحد ما ييجي يوم 6 إبريل 1994 ويتم إسقاط طائرة الرئيس الرواندي

00:13:16.600 --> 00:13:18.480
وقبل ما حطام الطيارة يوصل الأرض

00:13:18.480 --> 00:13:20.700
كانت مجموعة "هوتو باور" بتاعة مرات الرئيس

00:13:20.700 --> 00:13:23.660
بتعلن حكمها.. إن اللي أسقط الطائرة هم التوتسي!

00:13:23.660 --> 00:13:25.760
أيوة يعني مين في التوتسي؟ التوتسي كلهم!

00:13:25.760 --> 00:13:29.280
وصدر حكم الإعدام ضد المواطنين الروانديين من التوتسي

00:13:29.280 --> 00:13:31.460
وتنطلق بعد ساعات من اغتيال الرئيس

00:13:31.460 --> 00:13:34.460
أكبر مذبحة في أفريقيا في القرن العشرين

00:13:34.460 --> 00:13:36.280
وهنا نيجي لإجابة السؤال التاني

00:13:36.280 --> 00:13:37.140
سؤال إيه يا عم بكر؟!

00:13:37.140 --> 00:13:38.400
سؤال تاني؟ هو كان في أولاني!

00:13:38.400 --> 00:13:40.160
يا عم صحصح معايا.. إحنا قلنا في سؤالين

00:13:40.160 --> 00:13:42.620
ليـــه.. حصلت مجزرة الإبادة الجماعية

00:13:42.620 --> 00:13:43.840
وده جاوبنا عليه بسرعة كده

00:13:43.840 --> 00:13:47.180
ودلوقتي هنجاوب السؤال التاني.. ميــــن اللي نفذ المجازر بإيده؟

00:13:47.180 --> 00:13:50.860
اللي نفذ المجازر ضد الشعب الرواندي هو..

00:13:50.860 --> 00:13:51.580
الشعب الرواندي!

00:13:51.580 --> 00:13:53.580
أيوة.. أومال حضرتك الإذاعة والصحف دي

00:13:53.580 --> 00:13:56.940
اللي بتنشر خطاب عنصري وكراهية كانت بتبث لمين؟ للتشيك!

00:13:56.940 --> 00:13:59.720
فوراً أصدرت الإذاعة حكمها.. اقتلوا كل التوتسي

00:13:59.720 --> 00:14:02.380
الرب معنا.. للتخلص من هذه القبيلة السيئة

00:14:02.380 --> 00:14:04.380
وانطلقت المجازر من الهوتو ضد التوتسي

00:14:04.380 --> 00:14:07.220
وخلي بالك.. التوتسي مكانوش في مكان ودول في مكان.. لأ

00:14:07.220 --> 00:14:09.980
كانوا عايشين جنب بعض عادي في نفس المنطقة والحي والشارع

00:14:09.980 --> 00:14:13.480
اللي نفذ المجزرة المواطنين المشحونين.. الأهالي

00:14:13.480 --> 00:14:16.260
كان الجار بيدخل بيت جاره يقتله هو وأطفاله

00:14:16.260 --> 00:14:17.340
ويغتصب مراته ويقتلها

00:14:17.340 --> 00:14:19.140
ده بعض التقديرات قالت إنه حصل

00:14:19.140 --> 00:14:22.480
من 150 إلى ربع مليون جريمة اغتصاب خلال الـ100 يوم

00:14:22.480 --> 00:14:25.020
تخيل جارك اللي إنت عايش جنبه بقالك 20 سنة

00:14:25.020 --> 00:14:28.200
يدخل عليك يقتلك! أو إنت بكل بساطة تدخل عليه تقتله!

00:14:28.200 --> 00:14:30.080
وخد عندك المفاجأة دي.. المواطنين الهوتو

00:14:30.080 --> 00:14:32.540
اللي سلحهم النظام.. سواء سلحهم بالشحن الإعلامي

00:14:32.540 --> 00:14:34.960
أو بنص مليون قطعة سلاح أبيض اشتراها من الصين

00:14:34.960 --> 00:14:37.320
مكانوش بيقتلوا بس المواطنين التوتسي.. لأ

00:14:37.320 --> 00:14:40.340
ده كان بيقتل أي مواطن هوتو بيتعاطف مع التوتسي

00:14:40.340 --> 00:14:42.480
سواء بيرفض قتلهم أو بيخبيهم عنده

00:14:42.480 --> 00:14:43.700
أو حتى مبيرشدش عنهم..

00:14:43.700 --> 00:14:46.020
أصل موضوع التبليغ عن المواطنين التوتسي ده كان منتشر

00:14:46.020 --> 00:14:49.040
لدرجة تورط فيه قساوسة استخبى مجموعة من التوتسي

00:14:49.040 --> 00:14:51.560
في كنيستهم فأخدوا أسمائهم وسلموها للهوتو

00:14:51.560 --> 00:14:54.300
اللي جم وقتلوهم كلهم تقريباً في قلب الكنيسة

00:14:54.300 --> 00:14:56.800
قصص الإبادة لا يمكن استيعابها فعلاً

00:14:56.800 --> 00:14:57.920
مفيش مكان مفيهوش دم

00:14:57.920 --> 00:14:59.820
واحد من المواطنين اللي شاركوا في المجزرة

00:14:59.820 --> 00:15:00.900
بيحكي بعد ما خرج من السجن

00:15:00.900 --> 00:15:05.060
إنه لوحده شارك في قتل وشاهد على قتل أكتر من 500 مواطن

00:15:05.060 --> 00:15:07.240
منهم جيرانه.. وإنه قتل عيلة من 7 أفراد

00:15:07.240 --> 00:15:10.260
وشاف بعينه 400 مواطن بيترموا في بحيرة بعد قتلهم

00:15:10.260 --> 00:15:12.200
وفي نموذج زي اللي في الفيديو اللي شفتوه ده

00:15:12.200 --> 00:15:15.120
جار دخل قتل جيرانه بالكامل.. ونجت بس جارته من القتل

00:15:15.120 --> 00:15:17.880
رغم إنه قطع لها دراعها وودنها.. بعد ما دبح أطفالها

00:15:17.880 --> 00:15:20.200
قصص مأساوية.. لو فتحنا فيها مش هنخلص

00:15:20.200 --> 00:15:22.640
قصص تورينا ممكن الشحن الإعلامي

00:15:22.640 --> 00:15:24.360
مع شوية تدبير لمجزرة يعمل إيه!

00:15:24.360 --> 00:15:26.140
وإن أنا وإنت والراجل اللي ساكن جنبك

00:15:26.220 --> 00:15:29.160
كلنا معرضين لإننا نكون قتلة وبلا مقابل

00:15:29.160 --> 00:15:30.420
قاتل بلا مقابل

00:15:30.420 --> 00:15:33.440
ده الوصف اللي قاله أحد المشاركين في المجازر بعد الإفراج عنه..

00:15:33.440 --> 00:15:36.580
إن النظام وقتها استخدمه كأداة قتل.. وببلاش كمان!

00:15:36.580 --> 00:15:38.260
وإنه بيندم أشد الندم على اللحظة دي

00:15:38.260 --> 00:15:40.080
بس نَدم بعد ما إيده غرقت في الدم

00:15:40.080 --> 00:15:41.980
وضاعت سنين من عمره في السجن

00:15:41.980 --> 00:15:43.560
وفي مليون مواطن اتقتلوا

00:15:43.560 --> 00:15:45.140
في رواندا.. بلد الألف تلة

00:15:45.140 --> 00:15:46.460
نروح بسرعة لـ2017

00:15:46.460 --> 00:15:49.980
وتصنف رواندا بإنها الوجهة السياحية الأولى إفريقيا!

00:15:49.980 --> 00:15:53.120
وتنخفض معدلات البطالة والفقر ويتحسن دخل المواطن

00:15:53.120 --> 00:15:56.480
وتحصل عاصمتها كيجالي على لقب أجمل مدينة إفريقية

00:15:56.480 --> 00:15:58.060
وأنظف مدينة في إفريقيا

00:15:58.060 --> 00:16:02.000
وبقت رواندا هي وجه إفريقيا المشرق.. بعد ما كان وجهها مغطى بالدم

00:16:02.000 --> 00:16:03.880
السبب في ده يرجع بشكل رئيسي

00:16:03.880 --> 00:16:07.980
إن الشعب الرواندي قرر ووافق يعمل صلح ويقعد يسمع بعض

00:16:08.020 --> 00:16:10.020
اللي قتل واتسجن.. واعترف بجريمته

00:16:10.020 --> 00:16:11.680
يروح يطلب عفو من أسر الضحايا

00:16:11.680 --> 00:16:14.540
فأسر الضحايا تعلن عفوها عنه.. فيخرج من السجن!

00:16:14.540 --> 00:16:16.820
الغريب إنه لما يخرج.. لا يلاقي سكن ولا شغل

00:16:16.820 --> 00:16:19.880
تخليوا بقى إن حالات كتير منهم.. متلاقيش غير أسر الضحايا

00:16:19.880 --> 00:16:22.240
هي اللي تؤيهم وتساعدهم وتقف جنبهم

00:16:22.240 --> 00:16:24.580
مصالحة اجتماعية.. رعتها الحكومة من بعيد

00:16:24.580 --> 00:16:27.220
وسابت القرار فيها للأهالي.. اللي عايز العفو يتفضل

00:16:27.220 --> 00:16:28.860
وفعلا في جلسات محاكمات عرفية

00:16:28.860 --> 00:16:30.740
إما يكابر المجرم ويرفض الاعتراف

00:16:30.740 --> 00:16:33.180
فيحصل على احتقار المجتمع ويحكم عليه

00:16:33.180 --> 00:16:37.100
وإما يعترف بتفاصيل جريمته.. وفعلا بندم شديد كتير منهم يعترف

00:16:37.100 --> 00:16:38.240
ويطلب السماح والعفو

00:16:38.240 --> 00:16:41.580
فيحصل على عفو من الضحايا وأسرهم.. يليه حكم بالإفراج

00:16:41.580 --> 00:16:44.260
ويرجع تاني يندمج في المجتمع مع برامج تأهيل

00:16:44.260 --> 00:16:46.260
بإنه يساعد في بناء المجتمع اللي في يوم

00:16:46.260 --> 00:16:47.980
مسك ساطور وشارك في هدمه

00:16:47.980 --> 00:16:49.420
بسرعة نقول شوية ملاحظات

00:16:49.420 --> 00:16:53.320
أظن كلنا شفنا محاولات تدخل الأمم المتحدة واللي زيها بتوصّل لفين

00:16:53.320 --> 00:16:57.120
وشفنا الحوار المجتمعي بين أطراف البلد الواحد بيعمل إيه وينجز إيه

00:16:57.120 --> 00:16:59.120
برضه افتكر في الحلقة اللي فاتت لما قلنا

00:16:59.120 --> 00:17:02.940
إن أول دول قصفت القذافي هي الدول اللي هو كان فاتحلهم بلاده

00:17:03.020 --> 00:17:03.760
في رواندا برضه

00:17:03.760 --> 00:17:06.660
اللي قسم الشعب الاحتلال الألماني وبعدين البلجيكي

00:17:06.660 --> 00:17:09.180
وقوات الأمم المتحدة من مختلف الدول الأوروبية

00:17:09.180 --> 00:17:12.320
هي اللي انسحبت من رواندا قبل وأثناء وبعد المجرزة

00:17:12.320 --> 00:17:13.900
واللي فضل منهم.. ساب الناس للموت

00:17:13.900 --> 00:17:15.720
زي برضه ما حصل في البوسنة والهرسك بالظبط

00:17:15.720 --> 00:17:16.300
الخلاصة

00:17:16.300 --> 00:17:19.540
تأثير الخطاب الإعلامي على الناس خطير.. لازم ننتبه ليه

00:17:19.540 --> 00:17:22.260
وبياخد سنين طويلة.. وبينفذه محترفين

00:17:22.260 --> 00:17:24.880
وممكن مع الوقت يحول الإنسان العادي.. لوحش

00:17:24.880 --> 00:17:28.980
ممكن بكل بساطة يمسك سكينة ويدبح طفل لا يتعدى عمره 6 سنين!

00:17:28.980 --> 00:17:31.820
ابن جاره اللي كان بيلاعبه أو يهزر معاه في يوم من الأيام..

00:17:31.820 --> 00:17:33.240
دلوقتي بيقتله بدون رحمة!

00:17:33.240 --> 00:17:34.340
أما في أم الدنيا مصر

00:17:34.340 --> 00:17:35.620
بلد الألف مأذنة

00:17:35.620 --> 00:17:37.280
لازم ناخد بالنا.. من كل خطابنا

00:17:37.280 --> 00:17:40.560
أصل ممكن خطاب يخلينا ندعم المتحرش قصاد البنت أو الولد

00:17:40.560 --> 00:17:42.200
اللي تم التحرش بيهم أو اغتصابهم

00:17:42.200 --> 00:17:45.620
فنشوف بعنينا ولد بيتحرش ببنت ونسيب البنت عادي من غير ما ننجدها

00:17:45.620 --> 00:17:46.320
ما هي تستحق!

00:17:46.320 --> 00:17:48.980
ما هم صراصير.. بتاعة رواندا.. فندوس عليهم عادي!

00:17:48.980 --> 00:17:53.160
أصل ممكن مجرد جمل عادية بتتقال تخلينا نكره بتوع التكاتك مثلاً

00:17:53.160 --> 00:17:54.880
العيال بتاعة التكاتك دي عيال قذرة

00:17:54.880 --> 00:17:57.780
هم اللي عاملين الزحمة.. هم اللي عاملين الفوضى.. هم سبب الكوارث

00:17:57.780 --> 00:18:00.420
عيال صيّع بالأغاني والمهرجانات اللي بيسمعوها دي

00:18:00.420 --> 00:18:02.780
لكن في نفس الوقت نستضيف مغنيين المهرجانات

00:18:02.780 --> 00:18:05.100
في القنوات يكلمونا عن مسيرتهم وفنهم

00:18:05.100 --> 00:18:07.100
ونعملهم نجوم ونفتحلهم ستاد القاهرة

00:18:07.100 --> 00:18:09.040
التكاتك دي اللي منهم شاب طلع اتكلم

00:18:09.040 --> 00:18:11.760
ولا أجدع أستاذ جامعة.. وإداس عليه بعدها برضه!

00:18:11.760 --> 00:18:13.300
عشان عادي.. هو سواق توكتوك!

00:18:13.300 --> 00:18:16.260
وقبل التكاتك كان الهجوم على العربجية والكارو للي يفتكر

00:18:16.260 --> 00:18:18.860
اللي هو سهل جداً نتكلم بكراهية وعنصرية

00:18:18.860 --> 00:18:20.440
ضد الفئة اللي مش عاجبانا في المجتمع

00:18:20.440 --> 00:18:23.760
لغة ومفردات معينة اتقالت سنين طويلة على أهلنا في سيناء

00:18:23.760 --> 00:18:26.540
دول بدو.. دول مش مصريين..خونة باعوا أرضهم

00:18:26.540 --> 00:18:28.540
آه والله تخيل اللي يبيع أرضه يبقى خاين!

00:18:28.540 --> 00:18:30.540
دول تجار مخدرات.. دول تجار سلاح!

00:18:30.540 --> 00:18:33.120
خطاب عمل حاجز كبير بين الشعب وبعضه

00:18:33.120 --> 00:18:35.760
فعلى الأقل لو مش هتشارك في حاجة عدائية ضد واحد سيناوي

00:18:35.760 --> 00:18:38.540
فنفسياً بقى عادي عندك لما تسمع إن حصله حاجة

00:18:38.540 --> 00:18:41.080
تنتهك حقوقه بقى اللي متقلش حاجة عنك

00:18:41.080 --> 00:18:42.180
لكن ساعتها إنت بتقول إيه..

00:18:42.180 --> 00:18:44.940
إتس أوكيه يعني هي إيز سيناوي يو نو مان

00:18:44.940 --> 00:18:47.580
عموماً لما بنتكلم هنا عن بلد أو تجربة أو حدث تاريخي

00:18:47.580 --> 00:18:48.880
مش بنقول ده بالظبط اللي هيحصل

00:18:48.880 --> 00:18:51.260
أو نروح ننفذ نفس اللي عندهم عندنا

00:18:51.260 --> 00:18:53.640
لكل بلد ومجتمع خصوصيته وتجربته

00:18:53.640 --> 00:18:54.840
بس في أمور عامة..

00:18:54.840 --> 00:18:57.700
وتجارب نبص عليها خمسة كده يعني عشان نستفيد منها

00:18:57.700 --> 00:19:00.300
إييييه.. وزي ما ابتدينا حلقتنا من غير ما نقول

00:19:00.300 --> 00:19:01.140
أحلى مسا على عيونك

00:19:01.140 --> 00:19:02.640
ننهيها برضه مش غير ما نقول

00:19:02.640 --> 00:19:03.920
اشترك دلوقتي في خمسة بالمصري على يوتيوب

00:19:03.920 --> 00:19:05.160
عشان هتشترك من غير ما نقولك

00:19:05.160 --> 00:19:07.380
وهتعمل لايك للحلقة وتكتبلنا رأيك في تعليق

00:19:07.380 --> 00:19:08.760
وكمان تشارك الحلقة دي مع صحابك

00:19:08.760 --> 00:19:10.180
وتشوف كل حلقاتنا اللي فاتت

00:19:10.180 --> 00:19:12.420
وتستنانا حلقة جديدة الخميس اللي الجاي

00:19:12.560 --> 00:19:13.100
سلام..

